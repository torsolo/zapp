<html>
<head>
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="XBIBBIA.css" />
<script type="text/javascript" src="XBIBBIA.js"></script>
<title>VERBUM</title>
</head>
<body>
<div id="sopra" class="testa">
<table><tr>
<td><input id="libro"    type="text" size="4" value="X" readonly onclick="books()"></td>
<td><input id="capitolo" type="text" size="2" value="1"></td>
<td><input id="verso"    type="text" size="2" value=""></td>
<td><input id="trova"    type="submit" value="TROVA" onclick="trova()"></td>
<td><input id="avanti"   type="submit" value=">>>" onclick="next()"></td>
</tr></table>
</div>
<div id="leggo" class="centro">LEGGO</div>
<div id="sotto" class="piede">Verbum caro factum est</div>
<div id="verbum">
<div id="sigla">Mt</div>
<div class="edizione CEI2008">
<div class="libro Mt">
<p class="CCAPITOLO VVERSO">TESTO</p>
<p class="C1 V1">Genealogia di Gesù Cristo figlio di Davide, figlio di Abramo.</p>
<p class="C1 V2">Abramo generò Isacco, Isacco generò Giacobbe, Giacobbe generò Giuda e i suoi fratelli,</p>
<p class="C1 V3">Giuda generò Fares e Zara da Tamar, Fares generò Esrom, Esrom generò Aram,</p>
<p class="C1 V4">Aram generò Aminadàb, Aminadàb generò Naassòn, Naassòn generò Salmon,</p>
<p class="C1 V5">Salmon generò Booz da Racab, Booz generò Obed da Rut, Obed generò Iesse,</p>
<p class="C1 V6">Iesse generò il re Davide. Davide generò Salomone da quella che era stata la moglie di Uria,</p>
<p class="C1 V7">Salomone generò Roboamo, Roboamo generò Abia, Abia generò Asaf,</p>
<p class="C1 V8">Asaf generò Giòsafat, Giòsafat generò Ioram, Ioram generò Ozia,</p>
<p class="C1 V9">Ozia generò Ioatàm, Ioatàm generò Acaz, Acaz generò Ezechia,</p>
<p class="C1 V10">Ezechia generò Manasse, Manasse generò Amos, Amos generò Giosia,</p>
<p class="C1 V11">Giosia generò Ieconia e i suoi fratelli, al tempo della deportazione in Babilonia.</p>
<p class="C1 V12">Dopo la deportazione in Babilonia, Ieconia generò Salatièl, Salatièl generò Zorobabele,</p>
<p class="C1 V13">Zorobabele generò Abiùd, Abiùd generò Eliachìm, Eliachìm generò Azor,</p>
<p class="C1 V14">Azor generò Sadoc, Sadoc generò Achim, Achim generò Eliùd,</p>
<p class="C1 V15">Eliùd generò Eleazar, Eleazar generò Mattan, Mattan generò Giacobbe,</p>
<p class="C1 V16">Giacobbe generò Giuseppe, lo sposo di Maria, dalla quale è nato Gesù, chiamato Cristo.</p>
<p class="C1 V17">In tal modo, tutte le generazioni da Abramo a Davide sono quattordici, da Davide fino alla deportazione in Babilonia quattordici, dalla deportazione in Babilonia a Cristo quattordici.</p>
<p class="C1 V18">Così fu generato Gesù Cristo: sua madre Maria, essendo promessa sposa di Giuseppe, prima che andassero a vivere insieme si trovò incinta per opera dello Spirito Santo.</p>
<p class="C1 V19">Giuseppe suo sposo, poiché era uomo giusto e non voleva accusarla pubblicamente, pensò di ripudiarla in segreto.</p>
<p class="C1 V20">Mentre però stava considerando queste cose, ecco, gli apparve in sogno un angelo del Signore e gli disse: «Giuseppe, figlio di Davide, non temere di prendere con te Maria, tua sposa. Infatti il bambino che è generato in lei viene dallo Spirito Santo;</p>
<p class="C1 V21">ella darà alla luce un figlio e tu lo chiamerai Gesù: egli infatti salverà il suo popolo dai suoi peccati».</p>
<p class="C1 V22">Tutto questo è avvenuto perché si compisse ciò che era stato detto dal Signore per mezzo del profeta:</p>
<p class="C1 V23">Ecco, la vergine concepirà e darà alla luce un figlio: a lui sarà dato il nome di Emmanuele, che significa Dio con noi.</p>
<p class="C1 V24">Quando si destò dal sonno, Giuseppe fece come gli aveva ordinato l’angelo del Signore e prese con sé la sua sposa;</p>
<p class="C1 V25">senza che egli la conoscesse, ella diede alla luce un figlio ed egli lo chiamò Gesù. </p>
<p class="C2 V1">Nato Gesù a Betlemme di Giudea, al tempo del re Erode, ecco, alcuni Magi vennero da oriente a Gerusalemme</p>
<p class="C2 V2">e dicevano: «Dov’è colui che è nato, il re dei Giudei? Abbiamo visto spuntare la sua stella e siamo venuti ad adorarlo».</p>
<p class="C2 V3">All’udire questo, il re Erode restò turbato e con lui tutta Gerusalemme.</p>
<p class="C2 V4">Riuniti tutti i capi dei sacerdoti e gli scribi del popolo, si informava da loro sul luogo in cui doveva nascere il Cristo.</p>
<p class="C2 V5">Gli risposero: «A Betlemme di Giudea, perché così è scritto per mezzo del profeta:</p>
<p class="C2 V6">E tu, Betlemme, terra di Giuda, non sei davvero l’ultima delle città principali di Giuda: da te infatti uscirà un capo che sarà il pastore del mio popolo, Israele».</p>
<p class="C2 V7">Allora Erode, chiamati segretamente i Magi, si fece dire da loro con esattezza il tempo in cui era apparsa la stella</p>
<p class="C2 V8">e li inviò a Betlemme dicendo: «Andate e informatevi accuratamente sul bambino e, quando l’avrete trovato, fatemelo sapere, perché anch’io venga ad adorarlo».</p>
<p class="C2 V9">Udito il re, essi partirono. Ed ecco, la stella, che avevano visto spuntare, li precedeva, finché giunse e si fermò sopra il luogo dove si trovava il bambino.</p>
<p class="C2 V10">Al vedere la stella, provarono una gioia grandissima.</p>
<p class="C2 V11">Entrati nella casa, videro il bambino con Maria sua madre, si prostrarono e lo adorarono. Poi aprirono i loro scrigni e gli offrirono in dono oro, incenso e mirra.</p>
<p class="C2 V12">Avvertiti in sogno di non tornare da Erode, per un’altra strada fecero ritorno al loro paese.</p>
<p class="C2 V13">Essi erano appena partiti, quando un angelo del Signore apparve in sogno a Giuseppe e gli disse: «Àlzati, prendi con te il bambino e sua madre, fuggi in Egitto e resta là finché non ti avvertirò: Erode infatti vuole cercare il bambino per ucciderlo».</p>
<p class="C2 V14">Egli si alzò, nella notte, prese il bambino e sua madre e si rifugiò in Egitto,</p>
<p class="C2 V15">dove rimase fino alla morte di Erode, perché si compisse ciò che era stato detto dal Signore per mezzo del profeta: Dall’Egitto ho chiamato mio figlio.</p>
<p class="C2 V16">Quando Erode si accorse che i Magi si erano presi gioco di lui, si infuriò e mandò a uccidere tutti i bambini che stavano a Betlemme e in tutto il suo territorio e che avevano da due anni in giù, secondo il tempo che aveva appreso con esattezza dai Magi.</p>
<p class="C2 V17">Allora si compì ciò che era stato detto per mezzo del profeta Geremia:</p>
<p class="C2 V18">Un grido è stato udito in Rama, un pianto e un lamento grande: Rachele piange i suoi figli e non vuole essere consolata, perché non sono più.</p>
<p class="C2 V19">Morto Erode, ecco, un angelo del Signore apparve in sogno a Giuseppe in Egitto</p>
<p class="C2 V20">e gli disse: «Àlzati, prendi con te il bambino e sua madre e va’ nella terra d’Israele; sono morti infatti quelli che cercavano di uccidere il bambino».</p>
<p class="C2 V21">Egli si alzò, prese il bambino e sua madre ed entrò nella terra d’Israele.</p>
<p class="C2 V22">Ma, quando venne a sapere che nella Giudea regnava Archelao al posto di suo padre Erode, ebbe paura di andarvi. Avvertito poi in sogno, si ritirò nella regione della Galilea</p>
<p class="C2 V23">e andò ad abitare in una città chiamata Nàzaret, perché si compisse ciò che era stato detto per mezzo dei profeti: «Sarà chiamato Nazareno». </p>
<p class="C3 V1">In quei giorni venne Giovanni il Battista e predicava nel deserto della Giudea</p>
<p class="C3 V2">dicendo: «Convertitevi, perché il regno dei cieli è vicino!».</p>
<p class="C3 V3">Egli infatti è colui del quale aveva parlato il profeta Isaia quando disse: Voce di uno che grida nel deserto: Preparate la via del Signore, raddrizzate i suoi sentieri!</p>
<p class="C3 V4">E lui, Giovanni, portava un vestito di peli di cammello e una cintura di pelle attorno ai fianchi; il suo cibo erano cavallette e miele selvatico.</p>
<p class="C3 V5">Allora Gerusalemme, tutta la Giudea e tutta la zona lungo il Giordano accorrevano a lui</p>
<p class="C3 V6">e si facevano battezzare da lui nel fiume Giordano, confessando i loro peccati.</p>
<p class="C3 V7">Vedendo molti farisei e sadducei venire al suo battesimo, disse loro: «Razza di vipere! Chi vi ha fatto credere di poter sfuggire all’ira imminente?</p>
<p class="C3 V8">Fate dunque un frutto degno della conversione,</p>
<p class="C3 V9">e non crediate di poter dire dentro di voi: “Abbiamo Abramo per padre!”. Perché io vi dico che da queste pietre Dio può suscitare figli ad Abramo.</p>
<p class="C3 V10">Già la scure è posta alla radice degli alberi; perciò ogni albero che non dà buon frutto viene tagliato e gettato nel fuoco.</p>
<p class="C3 V11">Io vi battezzo nell’acqua per la conversione; ma colui che viene dopo di me è più forte di me e io non sono degno di portargli i sandali; egli vi battezzerà in Spirito Santo e fuoco.</p>
<p class="C3 V12">Tiene in mano la pala e pulirà la sua aia e raccoglierà il suo frumento nel granaio, ma brucerà la paglia con un fuoco inestinguibile».</p>
<p class="C3 V13">Allora Gesù dalla Galilea venne al Giordano da Giovanni, per farsi battezzare da lui.</p>
<p class="C3 V14">Giovanni però voleva impedirglielo, dicendo: «Sono io che ho bisogno di essere battezzato da te, e tu vieni da me?».</p>
<p class="C3 V15">Ma Gesù gli rispose: «Lascia fare per ora, perché conviene che adempiamo ogni giustizia». Allora egli lo lasciò fare.</p>
<p class="C3 V16">Appena battezzato, Gesù uscì dall’acqua: ed ecco, si aprirono per lui i cieli ed egli vide lo Spirito di Dio discendere come una colomba e venire sopra di lui.</p>
<p class="C3 V17">Ed ecco una voce dal cielo che diceva: «Questi è il Figlio mio, l’amato: in lui ho posto il mio compiacimento». </p>
<p class="C4 V1">Allora Gesù fu condotto dallo Spirito nel deserto, per essere tentato dal diavolo.</p>
<p class="C4 V2">Dopo aver digiunato quaranta giorni e quaranta notti, alla fine ebbe fame.</p>
<p class="C4 V3">Il tentatore gli si avvicinò e gli disse: «Se tu sei Figlio di Dio, di’ che queste pietre diventino pane».</p>
<p class="C4 V4">Ma egli rispose: «Sta scritto: Non di solo pane vivrà l’uomo, ma di ogni parola che esce dalla bocca di Dio».</p>
<p class="C4 V5">Allora il diavolo lo portò nella città santa, lo pose sul punto più alto del tempio</p>
<p class="C4 V6">e gli disse: «Se tu sei Figlio di Dio, gèttati giù; sta scritto infatti: Ai suoi angeli darà ordini a tuo riguardo ed essi ti porteranno sulle loro mani perché il tuo piede non inciampi in una pietra».</p>
<p class="C4 V7">Gesù gli rispose: «Sta scritto anche: Non metterai alla prova il Signore Dio tuo».</p>
<p class="C4 V8">Di nuovo il diavolo lo portò sopra un monte altissimo e gli mostrò tutti i regni del mondo e la loro gloria</p>
<p class="C4 V9">e gli disse: «Tutte queste cose io ti darò se, gettandoti ai miei piedi, mi adorerai».</p>
<p class="C4 V10">Allora Gesù gli rispose: «Vattene, Satana! Sta scritto infatti: Il Signore, Dio tuo, adorerai: a lui solo renderai culto».</p>
<p class="C4 V11">Allora il diavolo lo lasciò, ed ecco, degli angeli gli si avvicinarono e lo servivano.</p>
<p class="C4 V12">Quando Gesù seppe che Giovanni era stato arrestato, si ritirò nella Galilea,</p>
<p class="C4 V13">lasciò Nàzaret e andò ad abitare a Cafàrnao, sulla riva del mare, nel territorio di Zàbulon e di Nèftali,</p>
<p class="C4 V14">perché si compisse ciò che era stato detto per mezzo del profeta Isaia:</p>
<p class="C4 V15">Terra di Zàbulon e terra di Nèftali, sulla via del mare, oltre il Giordano, Galilea delle genti!</p>
<p class="C4 V16">Il popolo che abitava nelle tenebre vide una grande luce, per quelli che abitavano in regione e ombra di morte una luce è sorta.</p>
<p class="C4 V17">Da allora Gesù cominciò a predicare e a dire: «Convertitevi, perché il regno dei cieli è vicino».</p>
<p class="C4 V18">Mentre camminava lungo il mare di Galilea, vide due fratelli, Simone, chiamato Pietro, e Andrea suo fratello, che gettavano le reti in mare; erano infatti pescatori.</p>
<p class="C4 V19">E disse loro: «Venite dietro a me, vi farò pescatori di uomini».</p>
<p class="C4 V20">Ed essi subito lasciarono le reti e lo seguirono.</p>
<p class="C4 V21">Andando oltre, vide altri due fratelli, Giacomo, figlio di Zebedeo, e Giovanni suo fratello, che nella barca, insieme a Zebedeo loro padre, riparavano le loro reti, e li chiamò.</p>
<p class="C4 V22">Ed essi subito lasciarono la barca e il loro padre e lo seguirono.</p>
<p class="C4 V23">Gesù percorreva tutta la Galilea, insegnando nelle loro sinagoghe, annunciando il vangelo del Regno e guarendo ogni sorta di malattie e di infermità nel popolo.</p>
<p class="C4 V24">La sua fama si diffuse per tutta la Siria e conducevano a lui tutti i malati, tormentati da varie malattie e dolori, indemoniati, epilettici e paralitici; ed egli li guarì.</p>
<p class="C4 V25">Grandi folle cominciarono a seguirlo dalla Galilea, dalla Decàpoli, da Gerusalemme, dalla Giudea e da oltre il Giordano. </p>
<p class="C5 V1">Vedendo le folle, Gesù salì sul monte: si pose a sedere e si avvicinarono a lui i suoi discepoli.</p>
<p class="C5 V2">Si mise a parlare e insegnava loro dicendo: </p>
<p class="C5 V3">«Beati i poveri in spirito, perché di essi è il regno dei cieli.</p>
<p class="C5 V4">Beati quelli che sono nel pianto, perché saranno consolati.</p>
<p class="C5 V5">Beati i miti, perché avranno in eredità la terra.</p>
<p class="C5 V6">Beati quelli che hanno fame e sete della giustizia, perché saranno saziati.</p>
<p class="C5 V7">Beati i misericordiosi, perché troveranno misericordia.</p>
<p class="C5 V8">Beati i puri di cuore, perché vedranno Dio.</p>
<p class="C5 V9">Beati gli operatori di pace, perché saranno chiamati figli di Dio.</p>
<p class="C5 V10">Beati i perseguitati per la giustizia, perché di essi è il regno dei cieli.</p>
<p class="C5 V11">Beati voi quando vi insulteranno, vi perseguiteranno e, mentendo, diranno ogni sorta di male contro di voi per causa mia.</p>
<p class="C5 V12">Rallegratevi ed esultate, perché grande è la vostra ricompensa nei cieli. Così infatti perseguitarono i profeti che furono prima di voi.</p>
<p class="C5 V13">Voi siete il sale della terra; ma se il sale perde il sapore, con che cosa lo si renderà salato? A null’altro serve che ad essere gettato via e calpestato dalla gente.</p>
<p class="C5 V14">Voi siete la luce del mondo; non può restare nascosta una città che sta sopra un monte,</p>
<p class="C5 V15">né si accende una lampada per metterla sotto il moggio, ma sul candelabro, e così fa luce a tutti quelli che sono nella casa.</p>
<p class="C5 V16">Così risplenda la vostra luce davanti agli uomini, perché vedano le vostre opere buone e rendano gloria al Padre vostro che è nei cieli.</p>
<p class="C5 V17">Non crediate che io sia venuto ad abolire la Legge o i Profeti; non sono venuto ad abolire, ma a dare pieno compimento.</p>
<p class="C5 V18">In verità io vi dico: finché non siano passati il cielo e la terra, non passerà un solo iota o un solo trattino della Legge, senza che tutto sia avvenuto.</p>
<p class="C5 V19">Chi dunque trasgredirà uno solo di questi minimi precetti e insegnerà agli altri a fare altrettanto, sarà considerato minimo nel regno dei cieli. Chi invece li osserverà e li insegnerà, sarà considerato grande nel regno dei cieli.</p>
<p class="C5 V20">Io vi dico infatti: se la vostra giustizia non supererà quella degli scribi e dei farisei, non entrerete nel regno dei cieli.</p>
<p class="C5 V21">Avete inteso che fu detto agli antichi: Non ucciderai; chi avrà ucciso dovrà essere sottoposto al giudizio.</p>
<p class="C5 V22">Ma io vi dico: chiunque si adira con il proprio fratello dovrà essere sottoposto al giudizio. Chi poi dice al fratello: “Stupido”, dovrà essere sottoposto al sinedrio; e chi gli dice: “Pazzo”, sarà destinato al fuoco della Geènna.</p>
<p class="C5 V23">Se dunque tu presenti la tua offerta all’altare e lì ti ricordi che tuo fratello ha qualche cosa contro di te,</p>
<p class="C5 V24">lascia lì il tuo dono davanti all’altare, va’ prima a riconciliarti con il tuo fratello e poi torna a offrire il tuo dono.</p>
<p class="C5 V25">Mettiti presto d’accordo con il tuo avversario mentre sei in cammino con lui, perché l’avversario non ti consegni al giudice e il giudice alla guardia, e tu venga gettato in prigione.</p>
<p class="C5 V26">In verità io ti dico: non uscirai di là finché non avrai pagato fino all’ultimo spicciolo!</p>
<p class="C5 V27">Avete inteso che fu detto: Non commetterai adulterio.</p>
<p class="C5 V28">Ma io vi dico: chiunque guarda una donna per desiderarla, ha già commesso adulterio con lei nel proprio cuore.</p>
<p class="C5 V29">Se il tuo occhio destro ti è motivo di scandalo, cavalo e gettalo via da te: ti conviene infatti perdere una delle tue membra, piuttosto che tutto il tuo corpo venga gettato nella Geènna.</p>
<p class="C5 V30">E se la tua mano destra ti è motivo di scandalo, tagliala e gettala via da te: ti conviene infatti perdere una delle tue membra, piuttosto che tutto il tuo corpo vada a finire nella Geènna.</p>
<p class="C5 V31">Fu pure detto: “Chi ripudia la propria moglie, le dia l’atto del ripudio”.</p>
<p class="C5 V32">Ma io vi dico: chiunque ripudia la propria moglie, eccetto il caso di unione illegittima, la espone all’adulterio, e chiunque sposa una ripudiata, commette adulterio.</p>
<p class="C5 V33">Avete anche inteso che fu detto agli antichi: “Non giurerai il falso, ma adempirai verso il Signore i tuoi giuramenti”.</p>
<p class="C5 V34">Ma io vi dico: non giurate affatto, né per il cielo, perché è il trono di Dio,</p>
<p class="C5 V35">né per la terra, perché è lo sgabello dei suoi piedi, né per Gerusalemme, perché è la città del grande Re.</p>
<p class="C5 V36">Non giurare neppure per la tua testa, perché non hai il potere di rendere bianco o nero un solo capello.</p>
<p class="C5 V37">Sia invece il vostro parlare: “Sì, sì”, “No, no”; il di più viene dal Maligno.</p>
<p class="C5 V38">Avete inteso che fu detto: Occhio per occhio e dente per dente.</p>
<p class="C5 V39">Ma io vi dico di non opporvi al malvagio; anzi, se uno ti dà uno schiaffo sulla guancia destra, tu pórgigli anche l’altra,</p>
<p class="C5 V40">e a chi vuole portarti in tribunale e toglierti la tunica, tu lascia anche il mantello.</p>
<p class="C5 V41">E se uno ti costringerà ad accompagnarlo per un miglio, tu con lui fanne due.</p>
<p class="C5 V42">Da’ a chi ti chiede, e a chi desidera da te un prestito non voltare le spalle.</p>
<p class="C5 V43">Avete inteso che fu detto: Amerai il tuo prossimo e odierai il tuo nemico.</p>
<p class="C5 V44">Ma io vi dico: amate i vostri nemici e pregate per quelli che vi perseguitano,</p>
<p class="C5 V45">affinché siate figli del Padre vostro che è nei cieli; egli fa sorgere il suo sole sui cattivi e sui buoni, e fa piovere sui giusti e sugli ingiusti.</p>
<p class="C5 V46">Infatti, se amate quelli che vi amano, quale ricompensa ne avete? Non fanno così anche i pubblicani?</p>
<p class="C5 V47">E se date il saluto soltanto ai vostri fratelli, che cosa fate di straordinario? Non fanno così anche i pagani?</p>
<p class="C5 V48">Voi, dunque, siate perfetti come è perfetto il Padre vostro celeste. </p>
<p class="C6 V1">State attenti a non praticare la vostra giustizia davanti agli uomini per essere ammirati da loro, altrimenti non c’è ricompensa per voi presso il Padre vostro che è nei cieli.</p>
<p class="C6 V2">Dunque, quando fai l’elemosina, non suonare la tromba davanti a te, come fanno gli ipocriti nelle sinagoghe e nelle strade, per essere lodati dalla gente. In verità io vi dico: hanno già ricevuto la loro ricompensa.</p>
<p class="C6 V3">Invece, mentre tu fai l’elemosina, non sappia la tua sinistra ciò che fa la tua destra,</p>
<p class="C6 V4">perché la tua elemosina resti nel segreto; e il Padre tuo, che vede nel segreto, ti ricompenserà.</p>
<p class="C6 V5">E quando pregate, non siate simili agli ipocriti che, nelle sinagoghe e negli angoli delle piazze, amano pregare stando ritti, per essere visti dalla gente. In verità io vi dico: hanno già ricevuto la loro ricompensa.</p>
<p class="C6 V6">Invece, quando tu preghi, entra nella tua camera, chiudi la porta e prega il Padre tuo, che è nel segreto; e il Padre tuo, che vede nel segreto, ti ricompenserà.</p>
<p class="C6 V7">Pregando, non sprecate parole come i pagani: essi credono di venire ascoltati a forza di parole.</p>
<p class="C6 V8">Non siate dunque come loro, perché il Padre vostro sa di quali cose avete bisogno prima ancora che gliele chiediate.</p>
<p class="C6 V9">Voi dunque pregate così: Padre nostro che sei nei cieli, sia santificato il tuo nome,</p>
<p class="C6 V10">venga il tuo regno, sia fatta la tua volontà, come in cielo così in terra.</p>
<p class="C6 V11">Dacci oggi il nostro pane quotidiano,</p>
<p class="C6 V12">e rimetti a noi i nostri debiti come anche noi li rimettiamo ai nostri debitori,</p>
<p class="C6 V13">e non abbandonarci alla tentazione, ma liberaci dal male.</p>
<p class="C6 V14">Se voi infatti perdonerete agli altri le loro colpe, il Padre vostro che è nei cieli perdonerà anche a voi;</p>
<p class="C6 V15">ma se voi non perdonerete agli altri, neppure il Padre vostro perdonerà le vostre colpe.</p>
<p class="C6 V16">E quando digiunate, non diventate malinconici come gli ipocriti, che assumono un’aria disfatta per far vedere agli altri che digiunano. In verità io vi dico: hanno già ricevuto la loro ricompensa.</p>
<p class="C6 V17">Invece, quando tu digiuni, profùmati la testa e làvati il volto,</p>
<p class="C6 V18">perché la gente non veda che tu digiuni, ma solo il Padre tuo, che è nel segreto; e il Padre tuo, che vede nel segreto, ti ricompenserà.</p>
<p class="C6 V19">Non accumulate per voi tesori sulla terra, dove tarma e ruggine consumano e dove ladri scassìnano e rubano;</p>
<p class="C6 V20">accumulate invece per voi tesori in cielo, dove né tarma né ruggine consumano e dove ladri non scassìnano e non rubano.</p>
<p class="C6 V21">Perché, dov’è il tuo tesoro, là sarà anche il tuo cuore.</p>
<p class="C6 V22">La lampada del corpo è l’occhio; perciò, se il tuo occhio è semplice, tutto il tuo corpo sarà luminoso;</p>
<p class="C6 V23">ma se il tuo occhio è cattivo, tutto il tuo corpo sarà tenebroso. Se dunque la luce che è in te è tenebra, quanto grande sarà la tenebra!</p>
<p class="C6 V24">Nessuno può servire due padroni, perché o odierà l’uno e amerà l’altro, oppure si affezionerà all’uno e disprezzerà l’altro. Non potete servire Dio e la ricchezza.</p>
<p class="C6 V25">Perciò io vi dico: non preoccupatevi per la vostra vita, di quello che mangerete o berrete, né per il vostro corpo, di quello che indosserete; la vita non vale forse più del cibo e il corpo più del vestito?</p>
<p class="C6 V26">Guardate gli uccelli del cielo: non séminano e non mietono, né raccolgono nei granai; eppure il Padre vostro celeste li nutre. Non valete forse più di loro?</p>
<p class="C6 V27">E chi di voi, per quanto si preoccupi, può allungare anche di poco la propria vita?</p>
<p class="C6 V28">E per il vestito, perché vi preoccupate? Osservate come crescono i gigli del campo: non faticano e non filano.</p>
<p class="C6 V29">Eppure io vi dico che neanche Salomone, con tutta la sua gloria, vestiva come uno di loro.</p>
<p class="C6 V30">Ora, se Dio veste così l’erba del campo, che oggi c’è e domani si getta nel forno, non farà molto di più per voi, gente di poca fede?</p>
<p class="C6 V31">Non preoccupatevi dunque dicendo: “Che cosa mangeremo? Che cosa berremo? Che cosa indosseremo?”.</p>
<p class="C6 V32">Di tutte queste cose vanno in cerca i pagani. Il Padre vostro celeste, infatti, sa che ne avete bisogno.</p>
<p class="C6 V33">Cercate invece, anzitutto, il regno di Dio e la sua giustizia, e tutte queste cose vi saranno date in aggiunta.</p>
<p class="C6 V34">Non preoccupatevi dunque del domani, perché il domani si preoccuperà di se stesso. A ciascun giorno basta la sua pena. </p>
<p class="C7 V1">Non giudicate, per non essere giudicati;</p>
<p class="C7 V2">perché con il giudizio con il quale giudicate sarete giudicati voi e con la misura con la quale misurate sarà misurato a voi.</p>
<p class="C7 V3">Perché guardi la pagliuzza che è nell’occhio del tuo fratello, e non ti accorgi della trave che è nel tuo occhio?</p>
<p class="C7 V4">O come dirai al tuo fratello: “Lascia che tolga la pagliuzza dal tuo occhio”, mentre nel tuo occhio c’è la trave?</p>
<p class="C7 V5">Ipocrita! Togli prima la trave dal tuo occhio e allora ci vedrai bene per togliere la pagliuzza dall’occhio del tuo fratello.</p>
<p class="C7 V6">Non date le cose sante ai cani e non gettate le vostre perle davanti ai porci, perché non le calpestino con le loro zampe e poi si voltino per sbranarvi.</p>
<p class="C7 V7">Chiedete e vi sarà dato, cercate e troverete, bussate e vi sarà aperto.</p>
<p class="C7 V8">Perché chiunque chiede riceve, e chi cerca trova, e a chi bussa sarà aperto.</p>
<p class="C7 V9">Chi di voi, al figlio che gli chiede un pane, darà una pietra?</p>
<p class="C7 V10">E se gli chiede un pesce, gli darà una serpe?</p>
<p class="C7 V11">Se voi, dunque, che siete cattivi, sapete dare cose buone ai vostri figli, quanto più il Padre vostro che è nei cieli darà cose buone a quelli che gliele chiedono!</p>
<p class="C7 V12">Tutto quanto volete che gli uomini facciano a voi, anche voi fatelo a loro: questa infatti è la Legge e i Profeti.</p>
<p class="C7 V13">Entrate per la porta stretta, perché larga è la porta e spaziosa la via che conduce alla perdizione, e molti sono quelli che vi entrano.</p>
<p class="C7 V14">Quanto stretta è la porta e angusta la via che conduce alla vita, e pochi sono quelli che la trovano!</p>
<p class="C7 V15">Guardatevi dai falsi profeti, che vengono a voi in veste di pecore, ma dentro sono lupi rapaci!</p>
<p class="C7 V16">Dai loro frutti li riconoscerete. Si raccoglie forse uva dagli spini, o fichi dai rovi?</p>
<p class="C7 V17">Così ogni albero buono produce frutti buoni e ogni albero cattivo produce frutti cattivi;</p>
<p class="C7 V18">un albero buono non può produrre frutti cattivi, né un albero cattivo produrre frutti buoni.</p>
<p class="C7 V19">Ogni albero che non dà buon frutto viene tagliato e gettato nel fuoco.</p>
<p class="C7 V20">Dai loro frutti dunque li riconoscerete.</p>
<p class="C7 V21">Non chiunque mi dice: “Signore, Signore”, entrerà nel regno dei cieli, ma colui che fa la volontà del Padre mio che è nei cieli.</p>
<p class="C7 V22">In quel giorno molti mi diranno: “Signore, Signore, non abbiamo forse profetato nel tuo nome? E nel tuo nome non abbiamo forse scacciato demòni? E nel tuo nome non abbiamo forse compiuto molti prodigi?”.</p>
<p class="C7 V23">Ma allora io dichiarerò loro: “Non vi ho mai conosciuti. Allontanatevi da me, voi che operate l’iniquità!”.</p>
<p class="C7 V24">Perciò chiunque ascolta queste mie parole e le mette in pratica, sarà simile a un uomo saggio, che ha costruito la sua casa sulla roccia.</p>
<p class="C7 V25">Cadde la pioggia, strariparono i fiumi, soffiarono i venti e si abbatterono su quella casa, ma essa non cadde, perché era fondata sulla roccia.</p>
<p class="C7 V26">Chiunque ascolta queste mie parole e non le mette in pratica, sarà simile a un uomo stolto, che ha costruito la sua casa sulla sabbia.</p>
<p class="C7 V27">Cadde la pioggia, strariparono i fiumi, soffiarono i venti e si abbatterono su quella casa, ed essa cadde e la sua rovina fu grande».</p>
<p class="C7 V28">Quando Gesù ebbe terminato questi discorsi, le folle erano stupite del suo insegnamento:</p>
<p class="C7 V29">egli infatti insegnava loro come uno che ha autorità, e non come i loro scribi. </p>
<p class="C8 V1">Scese dal monte e molta folla lo seguì.</p>
<p class="C8 V2">Ed ecco, si avvicinò un lebbroso, si prostrò davanti a lui e disse: «Signore, se vuoi, puoi purificarmi».</p>
<p class="C8 V3">Tese la mano e lo toccò dicendo: «Lo voglio: sii purificato!». E subito la sua lebbra fu guarita.</p>
<p class="C8 V4">Poi Gesù gli disse: «Guàrdati bene dal dirlo a qualcuno; va’ invece a mostrarti al sacerdote e presenta l’offerta prescritta da Mosè come testimonianza per loro».</p>
<p class="C8 V5">Entrato in Cafàrnao, gli venne incontro un centurione che lo scongiurava e diceva: </p>
<p class="C8 V6">«Signore, il mio servo è in casa, a letto, paralizzato e soffre terribilmente».</p>
<p class="C8 V7">Gli disse: «Verrò e lo guarirò».</p>
<p class="C8 V8">Ma il centurione rispose: «Signore, io non sono degno che tu entri sotto il mio tetto, ma di’ soltanto una parola e il mio servo sarà guarito.</p>
<p class="C8 V9">Pur essendo anch’io un subalterno, ho dei soldati sotto di me e dico a uno: “Va’!”, ed egli va; e a un altro: “Vieni!”, ed egli viene; e al mio servo: “Fa’ questo!”, ed egli lo fa».</p>
<p class="C8 V10">Ascoltandolo, Gesù si meravigliò e disse a quelli che lo seguivano: «In verità io vi dico, in Israele non ho trovato nessuno con una fede così grande!</p>
<p class="C8 V11">Ora io vi dico che molti verranno dall’oriente e dall’occidente e siederanno a mensa con Abramo, Isacco e Giacobbe nel regno dei cieli,</p>
<p class="C8 V12">mentre i figli del regno saranno cacciati fuori, nelle tenebre, dove sarà pianto e stridore di denti».</p>
<p class="C8 V13">E Gesù disse al centurione: «Va’, avvenga per te come hai creduto». In quell’istante il suo servo fu guarito.</p>
<p class="C8 V14">Entrato nella casa di Pietro, Gesù vide la suocera di lui che era a letto con la febbre.</p>
<p class="C8 V15">Le toccò la mano e la febbre la lasciò; poi ella si alzò e lo serviva.</p>
<p class="C8 V16">Venuta la sera, gli portarono molti indemoniati ed egli scacciò gli spiriti con la parola e guarì tutti i malati,</p>
<p class="C8 V17">perché si compisse ciò che era stato detto per mezzo del profeta Isaia: Egli ha preso le nostre infermità e si è caricato delle malattie.</p>
<p class="C8 V18">Vedendo la folla attorno a sé, Gesù ordinò di passare all’altra riva.</p>
<p class="C8 V19">Allora uno scriba si avvicinò e gli disse: «Maestro, ti seguirò dovunque tu vada».</p>
<p class="C8 V20">Gli rispose Gesù: «Le volpi hanno le loro tane e gli uccelli del cielo i loro nidi, ma il Figlio dell’uomo non ha dove posare il capo».</p>
<p class="C8 V21">E un altro dei suoi discepoli gli disse: «Signore, permettimi di andare prima a seppellire mio padre».</p>
<p class="C8 V22">Ma Gesù gli rispose: «Seguimi, e lascia che i morti seppelliscano i loro morti».</p>
<p class="C8 V23">Salito sulla barca, i suoi discepoli lo seguirono.</p>
<p class="C8 V24">Ed ecco, avvenne nel mare un grande sconvolgimento, tanto che la barca era coperta dalle onde; ma egli dormiva.</p>
<p class="C8 V25">Allora si accostarono a lui e lo svegliarono, dicendo: «Salvaci, Signore, siamo perduti!».</p>
<p class="C8 V26">Ed egli disse loro: «Perché avete paura, gente di poca fede?». Poi si alzò, minacciò i venti e il mare e ci fu grande bonaccia.</p>
<p class="C8 V27">Tutti, pieni di stupore, dicevano: «Chi è mai costui, che perfino i venti e il mare gli obbediscono?».</p>
<p class="C8 V28">Giunto all’altra riva, nel paese dei Gadarèni, due indemoniati, uscendo dai sepolcri, gli andarono incontro; erano tanto furiosi che nessuno poteva passare per quella strada.</p>
<p class="C8 V29">Ed ecco, si misero a gridare: «Che vuoi da noi, Figlio di Dio? Sei venuto qui a tormentarci prima del tempo?».</p>
<p class="C8 V30">A qualche distanza da loro c’era una numerosa mandria di porci al pascolo;</p>
<p class="C8 V31">e i demòni lo scongiuravano dicendo: «Se ci scacci, mandaci nella mandria dei porci».</p>
<p class="C8 V32">Egli disse loro: «Andate!». Ed essi uscirono, ed entrarono nei porci: ed ecco, tutta la mandria si precipitò giù dalla rupe nel mare e morirono nelle acque.</p>
<p class="C8 V33">I mandriani allora fuggirono e, entrati in città, raccontarono ogni cosa e anche il fatto degli indemoniati.</p>
<p class="C8 V34">Tutta la città allora uscì incontro a Gesù: quando lo videro, lo pregarono di allontanarsi dal loro territorio. </p>
<p class="C9 V1">Salito su una barca, passò all’altra riva e giunse nella sua città.</p>
<p class="C9 V2">Ed ecco, gli portavano un paralitico disteso su un letto. Gesù, vedendo la loro fede, disse al paralitico: «Coraggio, figlio, ti sono perdonati i peccati».</p>
<p class="C9 V3">Allora alcuni scribi dissero fra sé: «Costui bestemmia».</p>
<p class="C9 V4">Ma Gesù, conoscendo i loro pensieri, disse: «Perché pensate cose malvagie nel vostro cuore?</p>
<p class="C9 V5">Che cosa infatti è più facile: dire “Ti sono perdonati i peccati”, oppure dire “Àlzati e cammina”?</p>
<p class="C9 V6">Ma, perché sappiate che il Figlio dell’uomo ha il potere sulla terra di perdonare i peccati: Àlzati – disse allora al paralitico –, prendi il tuo letto e va’ a casa tua».</p>
<p class="C9 V7">Ed egli si alzò e andò a casa sua.</p>
<p class="C9 V8">Le folle, vedendo questo, furono prese da timore e resero gloria a Dio che aveva dato un tale potere agli uomini.</p>
<p class="C9 V9">Andando via di là, Gesù vide un uomo, chiamato Matteo, seduto al banco delle imposte, e gli disse: «Seguimi». Ed egli si alzò e lo seguì.</p>
<p class="C9 V10">Mentre sedeva a tavola nella casa, sopraggiunsero molti pubblicani e peccatori e se ne stavano a tavola con Gesù e con i suoi discepoli.</p>
<p class="C9 V11">Vedendo ciò, i farisei dicevano ai suoi discepoli: «Come mai il vostro maestro mangia insieme ai pubblicani e ai peccatori?».</p>
<p class="C9 V12">Udito questo, disse: «Non sono i sani che hanno bisogno del medico, ma i malati.</p>
<p class="C9 V13">Andate a imparare che cosa vuol dire: Misericordia io voglio e non sacrifici. Io non sono venuto infatti a chiamare i giusti, ma i peccatori».</p>
<p class="C9 V14">Allora gli si avvicinarono i discepoli di Giovanni e gli dissero: «Perché noi e i farisei digiuniamo molte volte, mentre i tuoi discepoli non digiunano?».</p>
<p class="C9 V15">E Gesù disse loro: «Possono forse gli invitati a nozze essere in lutto finché lo sposo è con loro? Ma verranno giorni quando lo sposo sarà loro tolto, e allora digiuneranno.</p>
<p class="C9 V16">Nessuno mette un pezzo di stoffa grezza su un vestito vecchio, perché il rattoppo porta via qualcosa dal vestito e lo strappo diventa peggiore.</p>
<p class="C9 V17">Né si versa vino nuovo in otri vecchi, altrimenti si spaccano gli otri e il vino si spande e gli otri vanno perduti. Ma si versa vino nuovo in otri nuovi, e così l’uno e gli altri si conservano».</p>
<p class="C9 V18">Mentre diceva loro queste cose, giunse uno dei capi, gli si prostrò dinanzi e disse: «Mia figlia è morta proprio ora; ma vieni, imponi la tua mano su di lei ed ella vivrà».</p>
<p class="C9 V19">Gesù si alzò e lo seguì con i suoi discepoli.</p>
<p class="C9 V20">Ed ecco, una donna, che aveva perdite di sangue da dodici anni, gli si avvicinò alle spalle e toccò il lembo del suo mantello.</p>
<p class="C9 V21">Diceva infatti tra sé: «Se riuscirò anche solo a toccare il suo mantello, sarò salvata».</p>
<p class="C9 V22">Gesù si voltò, la vide e disse: «Coraggio, figlia, la tua fede ti ha salvata». E da quell’istante la donna fu salvata.</p>
<p class="C9 V23">Arrivato poi nella casa del capo e veduti i flautisti e la folla in agitazione, Gesù</p>
<p class="C9 V24">disse: «Andate via! La fanciulla infatti non è morta, ma dorme». E lo deridevano.</p>
<p class="C9 V25">Ma dopo che la folla fu cacciata via, egli entrò, le prese la mano e la fanciulla si alzò.</p>
<p class="C9 V26">E questa notizia si diffuse in tutta quella regione.</p>
<p class="C9 V27">Mentre Gesù si allontanava di là, due ciechi lo seguirono gridando: «Figlio di Davide, abbi pietà di noi!».</p>
<p class="C9 V28">Entrato in casa, i ciechi gli si avvicinarono e Gesù disse loro: «Credete che io possa fare questo?». Gli risposero: «Sì, o Signore!».</p>
<p class="C9 V29">Allora toccò loro gli occhi e disse: «Avvenga per voi secondo la vostra fede».</p>
<p class="C9 V30">E si aprirono loro gli occhi. Quindi Gesù li ammonì dicendo: «Badate che nessuno lo sappia!».</p>
<p class="C9 V31">Ma essi, appena usciti, ne diffusero la notizia in tutta quella regione.</p>
<p class="C9 V32">Usciti costoro, gli presentarono un muto indemoniato.</p>
<p class="C9 V33">E dopo che il demonio fu scacciato, quel muto cominciò a parlare. E le folle, prese da stupore, dicevano: «Non si è mai vista una cosa simile in Israele!».</p>
<p class="C9 V34">Ma i farisei dicevano: «Egli scaccia i demòni per opera del principe dei demòni».</p>
<p class="C9 V35">Gesù percorreva tutte le città e i villaggi, insegnando nelle loro sinagoghe, annunciando il vangelo del Regno e guarendo ogni malattia e ogni infermità.</p>
<p class="C9 V36">Vedendo le folle, ne sentì compassione, perché erano stanche e sfinite come pecore che non hanno pastore.</p>
<p class="C9 V37">Allora disse ai suoi discepoli: «La messe è abbondante, ma sono pochi gli operai!</p>
<p class="C9 V38">Pregate dunque il signore della messe, perché mandi operai nella sua messe!». </p>
<p class="C10 V1">Chiamati a sé i suoi dodici discepoli, diede loro potere sugli spiriti impuri per scacciarli e guarire ogni malattia e ogni infermità.</p>
<p class="C10 V2">I nomi dei dodici apostoli sono: primo, Simone, chiamato Pietro, e Andrea suo fratello; Giacomo, figlio di Zebedeo, e Giovanni suo fratello;</p>
<p class="C10 V3">Filippo e Bartolomeo; Tommaso e Matteo il pubblicano; Giacomo, figlio di Alfeo, e Taddeo;</p>
<p class="C10 V4">Simone il Cananeo e Giuda l’Iscariota, colui che poi lo tradì.</p>
<p class="C10 V5">Questi sono i Dodici che Gesù inviò, ordinando loro: «Non andate fra i pagani e non entrate nelle città dei Samaritani;</p>
<p class="C10 V6">rivolgetevi piuttosto alle pecore perdute della casa d’Israele.</p>
<p class="C10 V7">Strada facendo, predicate, dicendo che il regno dei cieli è vicino.</p>
<p class="C10 V8">Guarite gli infermi, risuscitate i morti, purificate i lebbrosi, scacciate i demòni. Gratuitamente avete ricevuto, gratuitamente date.</p>
<p class="C10 V9">Non procuratevi oro né argento né denaro nelle vostre cinture,</p>
<p class="C10 V10">né sacca da viaggio, né due tuniche, né sandali, né bastone, perché chi lavora ha diritto al suo nutrimento.</p>
<p class="C10 V11">In qualunque città o villaggio entriate, domandate chi là sia degno e rimanetevi finché non sarete partiti.</p>
<p class="C10 V12">Entrando nella casa, rivolgetele il saluto.</p>
<p class="C10 V13">Se quella casa ne è degna, la vostra pace scenda su di essa; ma se non ne è degna, la vostra pace ritorni a voi.</p>
<p class="C10 V14">Se qualcuno poi non vi accoglie e non dà ascolto alle vostre parole, uscite da quella casa o da quella città e scuotete la polvere dei vostri piedi.</p>
<p class="C10 V15">In verità io vi dico: nel giorno del giudizio la terra di Sòdoma e Gomorra sarà trattata meno duramente di quella città.</p>
<p class="C10 V16">Ecco: io vi mando come pecore in mezzo a lupi; siate dunque prudenti come i serpenti e semplici come le colombe.</p>
<p class="C10 V17">Guardatevi dagli uomini, perché vi consegneranno ai tribunali e vi flagelleranno nelle loro sinagoghe;</p>
<p class="C10 V18">e sarete condotti davanti a governatori e re per causa mia, per dare testimonianza a loro e ai pagani.</p>
<p class="C10 V19">Ma, quando vi consegneranno, non preoccupatevi di come o di che cosa direte, perché vi sarà dato in quell’ora ciò che dovrete dire:</p>
<p class="C10 V20">infatti non siete voi a parlare, ma è lo Spirito del Padre vostro che parla in voi.</p>
<p class="C10 V21">Il fratello farà morire il fratello e il padre il figlio, e i figli si alzeranno ad accusare i genitori e li uccideranno.</p>
<p class="C10 V22">Sarete odiati da tutti a causa del mio nome. Ma chi avrà perseverato fino alla fine sarà salvato.</p>
<p class="C10 V23">Quando sarete perseguitati in una città, fuggite in un’altra; in verità io vi dico: non avrete finito di percorrere le città d’Israele, prima che venga il Figlio dell’uomo.</p>
<p class="C10 V24">Un discepolo non è più grande del maestro, né un servo è più grande del suo signore;</p>
<p class="C10 V25">è sufficiente per il discepolo diventare come il suo maestro e per il servo come il suo signore. Se hanno chiamato Beelzebùl il padrone di casa, quanto più quelli della sua famiglia!</p>
<p class="C10 V26">Non abbiate dunque paura di loro, poiché nulla vi è di nascosto che non sarà svelato né di segreto che non sarà conosciuto.</p>
<p class="C10 V27">Quello che io vi dico nelle tenebre voi ditelo nella luce, e quello che ascoltate all’orecchio voi annunciatelo dalle terrazze.</p>
<p class="C10 V28">E non abbiate paura di quelli che uccidono il corpo, ma non hanno potere di uccidere l’anima; abbiate paura piuttosto di colui che ha il potere di far perire nella Geènna e l’anima e il corpo.</p>
<p class="C10 V29">Due passeri non si vendono forse per un soldo? Eppure nemmeno uno di essi cadrà a terra senza il volere del Padre vostro.</p>
<p class="C10 V30">Perfino i capelli del vostro capo sono tutti contati.</p>
<p class="C10 V31">Non abbiate dunque paura: voi valete più di molti passeri!</p>
<p class="C10 V32">Perciò chiunque mi riconoscerà davanti agli uomini, anch’io lo riconoscerò davanti al Padre mio che è nei cieli;</p>
<p class="C10 V33">chi invece mi rinnegherà davanti agli uomini, anch’io lo rinnegherò davanti al Padre mio che è nei cieli.</p>
<p class="C10 V34">Non crediate che io sia venuto a portare pace sulla terra; sono venuto a portare non pace, ma spada.</p>
<p class="C10 V35">Sono infatti venuto a separare l’uomo da suo padre e la figlia da sua madre e la nuora da sua suocera;</p>
<p class="C10 V36">e nemici dell’uomo saranno quelli della sua casa.</p>
<p class="C10 V37">Chi ama padre o madre più di me, non è degno di me; chi ama figlio o figlia più di me, non è degno di me;</p>
<p class="C10 V38">chi non prende la propria croce e non mi segue, non è degno di me.</p>
<p class="C10 V39">Chi avrà tenuto per sé la propria vita, la perderà, e chi avrà perduto la propria vita per causa mia, la troverà.</p>
<p class="C10 V40">Chi accoglie voi accoglie me, e chi accoglie me accoglie colui che mi ha mandato.</p>
<p class="C10 V41">Chi accoglie un profeta perché è un profeta, avrà la ricompensa del profeta, e chi accoglie un giusto perché è un giusto, avrà la ricompensa del giusto.</p>
<p class="C10 V42">Chi avrà dato da bere anche un solo bicchiere d’acqua fresca a uno di questi piccoli perché è un discepolo, in verità io vi dico: non perderà la sua ricompensa». </p>
<p class="C11 V1">Quando Gesù ebbe terminato di dare queste istruzioni ai suoi dodici discepoli, partì di là per insegnare e predicare nelle loro città.</p>
<p class="C11 V2">Giovanni, che era in carcere, avendo sentito parlare delle opere del Cristo, per mezzo dei suoi discepoli mandò</p>
<p class="C11 V3">a dirgli: «Sei tu colui che deve venire o dobbiamo aspettare un altro?».</p>
<p class="C11 V4">Gesù rispose loro: «Andate e riferite a Giovanni ciò che udite e vedete:</p>
<p class="C11 V5">i ciechi riacquistano la vista, gli zoppi camminano, i lebbrosi sono purificati, i sordi odono, i morti risuscitano, ai poveri è annunciato il Vangelo.</p>
<p class="C11 V6">E beato è colui che non trova in me motivo di scandalo!».</p>
<p class="C11 V7">Mentre quelli se ne andavano, Gesù si mise a parlare di Giovanni alle folle: «Che cosa siete andati a vedere nel deserto? Una canna sbattuta dal vento?</p>
<p class="C11 V8">Allora, che cosa siete andati a vedere? Un uomo vestito con abiti di lusso? Ecco, quelli che vestono abiti di lusso stanno nei palazzi dei re!</p>
<p class="C11 V9">Ebbene, che cosa siete andati a vedere? Un profeta? Sì, io vi dico, anzi, più che un profeta.</p>
<p class="C11 V10">Egli è colui del quale sta scritto: Ecco, dinanzi a te io mando il mio messaggero, davanti a te egli preparerà la tua via.</p>
<p class="C11 V11">In verità io vi dico: fra i nati da donna non è sorto alcuno più grande di Giovanni il Battista; ma il più piccolo nel regno dei cieli è più grande di lui.</p>
<p class="C11 V12">Dai giorni di Giovanni il Battista fino ad ora, il regno dei cieli subisce violenza e i violenti se ne impadroniscono.</p>
<p class="C11 V13">Tutti i Profeti e la Legge infatti hanno profetato fino a Giovanni.</p>
<p class="C11 V14">E, se volete comprendere, è lui quell’Elia che deve venire.</p>
<p class="C11 V15">Chi ha orecchi, ascolti!</p>
<p class="C11 V16">A chi posso paragonare questa generazione? È simile a bambini che stanno seduti in piazza e, rivolti ai compagni, gridano:</p>
<p class="C11 V17">“Vi abbiamo suonato il flauto e non avete ballato, abbiamo cantato un lamento e non vi siete battuti il petto!”.</p>
<p class="C11 V18">È venuto Giovanni, che non mangia e non beve, e dicono: “È indemoniato”.</p>
<p class="C11 V19">È venuto il Figlio dell’uomo, che mangia e beve, e dicono: “Ecco, è un mangione e un beone, un amico di pubblicani e di peccatori”. Ma la sapienza è stata riconosciuta giusta per le opere che essa compie».</p>
<p class="C11 V20">Allora si mise a rimproverare le città nelle quali era avvenuta la maggior parte dei suoi prodigi, perché non si erano convertite:</p>
<p class="C11 V21">«Guai a te, Corazìn! Guai a te, Betsàida! Perché, se a Tiro e a Sidone fossero avvenuti i prodigi che ci sono stati in mezzo a voi, già da tempo esse, vestite di sacco e cosparse di cenere, si sarebbero convertite.</p>
<p class="C11 V22">Ebbene, io vi dico: nel giorno del giudizio, Tiro e Sidone saranno trattate meno duramente di voi.</p>
<p class="C11 V23">E tu, Cafàrnao, sarai forse innalzata fino al cielo? Fino agli inferi precipiterai! Perché, se a Sòdoma fossero avvenuti i prodigi che ci sono stati in mezzo a te, oggi essa esisterebbe ancora!</p>
<p class="C11 V24">Ebbene, io vi dico: nel giorno del giudizio, la terra di Sòdoma sarà trattata meno duramente di te!».</p>
<p class="C11 V25">In quel tempo Gesù disse: «Ti rendo lode, Padre, Signore del cielo e della terra, perché hai nascosto queste cose ai sapienti e ai dotti e le hai rivelate ai piccoli.</p>
<p class="C11 V26">Sì, o Padre, perché così hai deciso nella tua benevolenza.</p>
<p class="C11 V27">Tutto è stato dato a me dal Padre mio; nessuno conosce il Figlio se non il Padre, e nessuno conosce il Padre se non il Figlio e colui al quale il Figlio vorrà rivelarlo.</p>
<p class="C11 V28">Venite a me, voi tutti che siete stanchi e oppressi, e io vi darò ristoro.</p>
<p class="C11 V29">Prendete il mio giogo sopra di voi e imparate da me, che sono mite e umile di cuore, e troverete ristoro per la vostra vita.</p>
<p class="C11 V30">Il mio giogo infatti è dolce e il mio peso leggero». </p>
<p class="C12 V1">In quel tempo Gesù passò, in giorno di sabato, fra campi di grano e i suoi discepoli ebbero fame e cominciarono a cogliere delle spighe e a mangiarle.</p>
<p class="C12 V2">Vedendo ciò, i farisei gli dissero: «Ecco, i tuoi discepoli stanno facendo quello che non è lecito fare di sabato».</p>
<p class="C12 V3">Ma egli rispose loro: «Non avete letto quello che fece Davide, quando lui e i suoi compagni ebbero fame?</p>
<p class="C12 V4">Egli entrò nella casa di Dio e mangiarono i pani dell’offerta, che né a lui né ai suoi compagni era lecito mangiare, ma ai soli sacerdoti.</p>
<p class="C12 V5">O non avete letto nella Legge che nei giorni di sabato i sacerdoti nel tempio vìolano il sabato e tuttavia sono senza colpa?</p>
<p class="C12 V6">Ora io vi dico che qui vi è uno più grande del tempio.</p>
<p class="C12 V7">Se aveste compreso che cosa significhi: Misericordia io voglio e non sacrifici, non avreste condannato persone senza colpa.</p>
<p class="C12 V8">Perché il Figlio dell’uomo è signore del sabato».</p>
<p class="C12 V9">Allontanatosi di là, andò nella loro sinagoga;</p>
<p class="C12 V10">ed ecco un uomo che aveva una mano paralizzata. Per accusarlo, domandarono a Gesù: «È lecito guarire in giorno di sabato?».</p>
<p class="C12 V11">Ed egli rispose loro: «Chi di voi, se possiede una pecora e questa, in giorno di sabato, cade in un fosso, non l’afferra e la tira fuori?</p>
<p class="C12 V12">Ora, un uomo vale ben più di una pecora! Perciò è lecito in giorno di sabato fare del bene».</p>
<p class="C12 V13">E disse all’uomo: «Tendi la tua mano». Egli la tese e quella ritornò sana come l’altra.</p>
<p class="C12 V14">Allora i farisei uscirono e tennero consiglio contro di lui per farlo morire.</p>
<p class="C12 V15">Gesù però, avendolo saputo, si allontanò di là. Molti lo seguirono ed egli li guarì tutti</p>
<p class="C12 V16">e impose loro di non divulgarlo,</p>
<p class="C12 V17">perché si compisse ciò che era stato detto per mezzo del profeta Isaia:</p>
<p class="C12 V18">Ecco il mio servo, che io ho scelto; il mio amato, nel quale ho posto il mio compiacimento. Porrò il mio spirito sopra di lui e annuncerà alle nazioni la giustizia.</p>
<p class="C12 V19">Non contesterà né griderà né si udrà nelle piazze la sua voce.</p>
<p class="C12 V20">Non spezzerà una canna già incrinata, non spegnerà una fiamma smorta, finché non abbia fatto trionfare la giustizia;</p>
<p class="C12 V21">nel suo nome spereranno le nazioni.</p>
<p class="C12 V22">In quel tempo fu portato a Gesù un indemoniato, cieco e muto, ed egli lo guarì, sicché il muto parlava e vedeva.</p>
<p class="C12 V23">Tutta la folla era sbalordita e diceva: «Che non sia costui il figlio di Davide?».</p>
<p class="C12 V24">Ma i farisei, udendo questo, dissero: «Costui non scaccia i demòni se non per mezzo di Beelzebùl, capo dei demòni».</p>
<p class="C12 V25">Egli però, conosciuti i loro pensieri, disse loro: «Ogni regno diviso in se stesso cade in rovina e nessuna città o famiglia divisa in se stessa potrà restare in piedi.</p>
<p class="C12 V26">Ora, se Satana scaccia Satana, è diviso in se stesso; come dunque il suo regno potrà restare in piedi?</p>
<p class="C12 V27">E se io scaccio i demòni per mezzo di Beelzebùl, i vostri figli per mezzo di chi li scacciano? Per questo saranno loro i vostri giudici.</p>
<p class="C12 V28">Ma, se io scaccio i demòni per mezzo dello Spirito di Dio, allora è giunto a voi il regno di Dio.</p>
<p class="C12 V29">Come può uno entrare nella casa di un uomo forte e rapire i suoi beni, se prima non lo lega? Soltanto allora potrà saccheggiargli la casa.</p>
<p class="C12 V30">Chi non è con me è contro di me, e chi non raccoglie con me disperde.</p>
<p class="C12 V31">Perciò io vi dico: qualunque peccato e bestemmia verrà perdonata agli uomini, ma la bestemmia contro lo Spirito non verrà perdonata.</p>
<p class="C12 V32">A chi parlerà contro il Figlio dell’uomo, sarà perdonato; ma a chi parlerà contro lo Spirito Santo, non sarà perdonato, né in questo mondo né in quello futuro.</p>
<p class="C12 V33">Prendete un albero buono, anche il suo frutto sarà buono. Prendete un albero cattivo, anche il suo frutto sarà cattivo: dal frutto infatti si conosce l’albero.</p>
<p class="C12 V34">Razza di vipere, come potete dire cose buone, voi che siete cattivi? La bocca infatti esprime ciò che dal cuore sovrabbonda.</p>
<p class="C12 V35">L’uomo buono dal suo buon tesoro trae fuori cose buone, mentre l’uomo cattivo dal suo cattivo tesoro trae fuori cose cattive.</p>
<p class="C12 V36">Ma io vi dico: di ogni parola vana che gli uomini diranno, dovranno rendere conto nel giorno del giudizio;</p>
<p class="C12 V37">infatti in base alle tue parole sarai giustificato e in base alle tue parole sarai condannato».</p>
<p class="C12 V38">Allora alcuni scribi e farisei gli dissero: «Maestro, da te vogliamo vedere un segno».</p>
<p class="C12 V39">Ed egli rispose loro: «Una generazione malvagia e adultera pretende un segno! Ma non le sarà dato alcun segno, se non il segno di Giona il profeta.</p>
<p class="C12 V40">Come infatti Giona rimase tre giorni e tre notti nel ventre del pesce, così il Figlio dell’uomo resterà tre giorni e tre notti nel cuore della terra.</p>
<p class="C12 V41">Nel giorno del giudizio, quelli di Ninive si alzeranno contro questa generazione e la condanneranno, perché essi alla predicazione di Giona si convertirono. Ed ecco, qui vi è uno più grande di Giona!</p>
<p class="C12 V42">Nel giorno del giudizio, la regina del Sud si alzerà contro questa generazione e la condannerà, perché ella venne dagli estremi confini della terra per ascoltare la sapienza di Salomone. Ed ecco, qui vi è uno più grande di Salomone!</p>
<p class="C12 V43">Quando lo spirito impuro esce dall’uomo, si aggira per luoghi deserti cercando sollievo, ma non ne trova.</p>
<p class="C12 V44">Allora dice: “Ritornerò nella mia casa, da cui sono uscito”. E, venuto, la trova vuota, spazzata e adorna.</p>
<p class="C12 V45">Allora va, prende con sé altri sette spiriti peggiori di lui, vi entrano e vi prendono dimora; e l’ultima condizione di quell’uomo diventa peggiore della prima. Così avverrà anche a questa generazione malvagia».</p>
<p class="C12 V46">Mentre egli parlava ancora alla folla, ecco, sua madre e i suoi fratelli stavano fuori e cercavano di parlargli.</p>
<p class="C12 V47">Qualcuno gli disse: «Ecco, tua madre e i tuoi fratelli stanno fuori e cercano di parlarti».</p>
<p class="C12 V48">Ed egli, rispondendo a chi gli parlava, disse: «Chi è mia madre e chi sono i miei fratelli?».</p>
<p class="C12 V49">Poi, tendendo la mano verso i suoi discepoli, disse: «Ecco mia madre e i miei fratelli!</p>
<p class="C12 V50">Perché chiunque fa la volontà del Padre mio che è nei cieli, egli è per me fratello, sorella e madre». </p>
<p class="C13 V1">Quel giorno Gesù uscì di casa e sedette in riva al mare.</p>
<p class="C13 V2">Si radunò attorno a lui tanta folla che egli salì su una barca e si mise a sedere, mentre tutta la folla stava sulla spiaggia.</p>
<p class="C13 V3">Egli parlò loro di molte cose con parabole. E disse: «Ecco, il seminatore uscì a seminare.</p>
<p class="C13 V4">Mentre seminava, una parte cadde lungo la strada; vennero gli uccelli e la mangiarono.</p>
<p class="C13 V5">Un’altra parte cadde sul terreno sassoso, dove non c’era molta terra; germogliò subito, perché il terreno non era profondo,</p>
<p class="C13 V6">ma quando spuntò il sole, fu bruciata e, non avendo radici, seccò.</p>
<p class="C13 V7">Un’altra parte cadde sui rovi, e i rovi crebbero e la soffocarono.</p>
<p class="C13 V8">Un’altra parte cadde sul terreno buono e diede frutto: il cento, il sessanta, il trenta per uno.</p>
<p class="C13 V9">Chi ha orecchi, ascolti».</p>
<p class="C13 V10">Gli si avvicinarono allora i discepoli e gli dissero: «Perché a loro parli con parabole?».</p>
<p class="C13 V11">Egli rispose loro: «Perché a voi è dato conoscere i misteri del regno dei cieli, ma a loro non è dato.</p>
<p class="C13 V12">Infatti a colui che ha, verrà dato e sarà nell’abbondanza; ma a colui che non ha, sarà tolto anche quello che ha.</p>
<p class="C13 V13">Per questo a loro parlo con parabole: perché guardando non vedono, udendo non ascoltano e non comprendono.</p>
<p class="C13 V14">Così si compie per loro la profezia di Isaia che dice: Udrete, sì, ma non comprenderete, guarderete, sì, ma non vedrete.</p>
<p class="C13 V15">Perché il cuore di questo popolo è diventato insensibile, sono diventati duri di orecchi e hanno chiuso gli occhi, perché non vedano con gli occhi, non ascoltino con gli orecchi e non comprendano con il cuore e non si convertano e io li guarisca!</p>
<p class="C13 V16">Beati invece i vostri occhi perché vedono e i vostri orecchi perché ascoltano.</p>
<p class="C13 V17">In verità io vi dico: molti profeti e molti giusti hanno desiderato vedere ciò che voi guardate, ma non lo videro, e ascoltare ciò che voi ascoltate, ma non lo ascoltarono!</p>
<p class="C13 V18">Voi dunque ascoltate la parabola del seminatore.</p>
<p class="C13 V19">Ogni volta che uno ascolta la parola del Regno e non la comprende, viene il Maligno e ruba ciò che è stato seminato nel suo cuore: questo è il seme seminato lungo la strada.</p>
<p class="C13 V20">Quello che è stato seminato sul terreno sassoso è colui che ascolta la Parola e l’accoglie subito con gioia,</p>
<p class="C13 V21">ma non ha in sé radici ed è incostante, sicché, appena giunge una tribolazione o una persecuzione a causa della Parola, egli subito viene meno.</p>
<p class="C13 V22">Quello seminato tra i rovi è colui che ascolta la Parola, ma la preoccupazione del mondo e la seduzione della ricchezza soffocano la Parola ed essa non dà frutto.</p>
<p class="C13 V23">Quello seminato sul terreno buono è colui che ascolta la Parola e la comprende; questi dà frutto e produce il cento, il sessanta, il trenta per uno».</p>
<p class="C13 V24">Espose loro un’altra parabola, dicendo: «Il regno dei cieli è simile a un uomo che ha seminato del buon seme nel suo campo.</p>
<p class="C13 V25">Ma, mentre tutti dormivano, venne il suo nemico, seminò della zizzania in mezzo al grano e se ne andò.</p>
<p class="C13 V26">Quando poi lo stelo crebbe e fece frutto, spuntò anche la zizzania.</p>
<p class="C13 V27">Allora i servi andarono dal padrone di casa e gli dissero: “Signore, non hai seminato del buon seme nel tuo campo? Da dove viene la zizzania?”.</p>
<p class="C13 V28">Ed egli rispose loro: “Un nemico ha fatto questo!”. E i servi gli dissero: “Vuoi che andiamo a raccoglierla?”.</p>
<p class="C13 V29">“No, rispose, perché non succeda che, raccogliendo la zizzania, con essa sradichiate anche il grano.</p>
<p class="C13 V30">Lasciate che l’una e l’altro crescano insieme fino alla mietitura e al momento della mietitura dirò ai mietitori: Raccogliete prima la zizzania e legatela in fasci per bruciarla; il grano invece riponételo nel mio granaio”».</p>
<p class="C13 V31">Espose loro un’altra parabola, dicendo: «Il regno dei cieli è simile a un granello di senape, che un uomo prese e seminò nel suo campo.</p>
<p class="C13 V32">Esso è il più piccolo di tutti i semi ma, una volta cresciuto, è più grande delle altre piante dell’orto e diventa un albero, tanto che gli uccelli del cielo vengono a fare il nido fra i suoi rami».</p>
<p class="C13 V33">Disse loro un’altra parabola: «Il regno dei cieli è simile al lievito, che una donna prese e mescolò in tre misure di farina, finché non fu tutta lievitata».</p>
<p class="C13 V34">Tutte queste cose Gesù disse alle folle con parabole e non parlava ad esse se non con parabole,</p>
<p class="C13 V35">perché si compisse ciò che era stato detto per mezzo del profeta: Aprirò la mia bocca con parabole, proclamerò cose nascoste fin dalla fondazione del mondo.</p>
<p class="C13 V36">Poi congedò la folla ed entrò in casa; i suoi discepoli gli si avvicinarono per dirgli: «Spiegaci la parabola della zizzania nel campo».</p>
<p class="C13 V37">Ed egli rispose: «Colui che semina il buon seme è il Figlio dell’uomo.</p>
<p class="C13 V38">Il campo è il mondo e il seme buono sono i figli del Regno. La zizzania sono i figli del Maligno</p>
<p class="C13 V39">e il nemico che l’ha seminata è il diavolo. La mietitura è la fine del mondo e i mietitori sono gli angeli.</p>
<p class="C13 V40">Come dunque si raccoglie la zizzania e la si brucia nel fuoco, così avverrà alla fine del mondo.</p>
<p class="C13 V41">Il Figlio dell’uomo manderà i suoi angeli, i quali raccoglieranno dal suo regno tutti gli scandali e tutti quelli che commettono iniquità</p>
<p class="C13 V42">e li getteranno nella fornace ardente, dove sarà pianto e stridore di denti.</p>
<p class="C13 V43">Allora i giusti splenderanno come il sole nel regno del Padre loro. Chi ha orecchi, ascolti!</p>
<p class="C13 V44">Il regno dei cieli è simile a un tesoro nascosto nel campo; un uomo lo trova e lo nasconde; poi va, pieno di gioia, vende tutti i suoi averi e compra quel campo.</p>
<p class="C13 V45">Il regno dei cieli è simile anche a un mercante che va in cerca di perle preziose;</p>
<p class="C13 V46">trovata una perla di grande valore, va, vende tutti i suoi averi e la compra.</p>
<p class="C13 V47">Ancora, il regno dei cieli è simile a una rete gettata nel mare, che raccoglie ogni genere di pesci.</p>
<p class="C13 V48">Quando è piena, i pescatori la tirano a riva, si mettono a sedere, raccolgono i pesci buoni nei canestri e buttano via i cattivi.</p>
<p class="C13 V49">Così sarà alla fine del mondo. Verranno gli angeli e separeranno i cattivi dai buoni</p>
<p class="C13 V50">e li getteranno nella fornace ardente, dove sarà pianto e stridore di denti.</p>
<p class="C13 V51">Avete compreso tutte queste cose?». Gli risposero: «Sì».</p>
<p class="C13 V52">Ed egli disse loro: «Per questo ogni scriba, divenuto discepolo del regno dei cieli, è simile a un padrone di casa che estrae dal suo tesoro cose nuove e cose antiche».</p>
<p class="C13 V53">Terminate queste parabole, Gesù partì di là.</p>
<p class="C13 V54">Venuto nella sua patria, insegnava nella loro sinagoga e la gente rimaneva stupita e diceva: «Da dove gli vengono questa sapienza e i prodigi?</p>
<p class="C13 V55">Non è costui il figlio del falegname? E sua madre, non si chiama Maria? E i suoi fratelli, Giacomo, Giuseppe, Simone e Giuda?</p>
<p class="C13 V56">E le sue sorelle, non stanno tutte da noi? Da dove gli vengono allora tutte queste cose?».</p>
<p class="C13 V57">Ed era per loro motivo di scandalo. Ma Gesù disse loro: «Un profeta non è disprezzato se non nella sua patria e in casa sua».</p>
<p class="C13 V58">E lì, a causa della loro incredulità, non fece molti prodigi. </p>
<p class="C14 V1">In quel tempo al tetrarca Erode giunse notizia della fama di Gesù.</p>
<p class="C14 V2">Egli disse ai suoi cortigiani: «Costui è Giovanni il Battista. È risorto dai morti e per questo ha il potere di fare prodigi!».</p>
<p class="C14 V3">Erode infatti aveva arrestato Giovanni e lo aveva fatto incatenare e gettare in prigione a causa di Erodìade, moglie di suo fratello Filippo.</p>
<p class="C14 V4">Giovanni infatti gli diceva: «Non ti è lecito tenerla con te!».</p>
<p class="C14 V5">Erode, benché volesse farlo morire, ebbe paura della folla perché lo considerava un profeta.</p>
<p class="C14 V6">Quando fu il compleanno di Erode, la figlia di Erodìade danzò in pubblico e piacque tanto a Erode</p>
<p class="C14 V7">che egli le promise con giuramento di darle quello che avesse chiesto.</p>
<p class="C14 V8">Ella, istigata da sua madre, disse: «Dammi qui, su un vassoio, la testa di Giovanni il Battista».</p>
<p class="C14 V9">Il re si rattristò, ma a motivo del giuramento e dei commensali ordinò che le venisse data</p>
<p class="C14 V10">e mandò a decapitare Giovanni nella prigione.</p>
<p class="C14 V11">La sua testa venne portata su un vassoio, fu data alla fanciulla e lei la portò a sua madre.</p>
<p class="C14 V12">I suoi discepoli si presentarono a prendere il cadavere, lo seppellirono e andarono a informare Gesù.</p>
<p class="C14 V13">Avendo udito questo, Gesù partì di là su una barca e si ritirò in un luogo deserto, in disparte. Ma le folle, avendolo saputo, lo seguirono a piedi dalle città.</p>
<p class="C14 V14">Sceso dalla barca, egli vide una grande folla, sentì compassione per loro e guarì i loro malati.</p>
<p class="C14 V15">Sul far della sera, gli si avvicinarono i discepoli e gli dissero: «Il luogo è deserto ed è ormai tardi; congeda la folla perché vada nei villaggi a comprarsi da mangiare».</p>
<p class="C14 V16">Ma Gesù disse loro: «Non occorre che vadano; voi stessi date loro da mangiare».</p>
<p class="C14 V17">Gli risposero: «Qui non abbiamo altro che cinque pani e due pesci!».</p>
<p class="C14 V18">Ed egli disse: «Portatemeli qui».</p>
<p class="C14 V19">E, dopo aver ordinato alla folla di sedersi sull’erba, prese i cinque pani e i due pesci, alzò gli occhi al cielo, recitò la benedizione, spezzò i pani e li diede ai discepoli, e i discepoli alla folla.</p>
<p class="C14 V20">Tutti mangiarono a sazietà, e portarono via i pezzi avanzati: dodici ceste piene.</p>
<p class="C14 V21">Quelli che avevano mangiato erano circa cinquemila uomini, senza contare le donne e i bambini.</p>
<p class="C14 V22">Subito dopo costrinse i discepoli a salire sulla barca e a precederlo sull’altra riva, finché non avesse congedato la folla.</p>
<p class="C14 V23">Congedata la folla, salì sul monte, in disparte, a pregare. Venuta la sera, egli se ne stava lassù, da solo.</p>
<p class="C14 V24">La barca intanto distava già molte miglia da terra ed era agitata dalle onde: il vento infatti era contrario.</p>
<p class="C14 V25">Sul finire della notte egli andò verso di loro camminando sul mare.</p>
<p class="C14 V26">Vedendolo camminare sul mare, i discepoli furono sconvolti e dissero: «È un fantasma!» e gridarono dalla paura.</p>
<p class="C14 V27">Ma subito Gesù parlò loro dicendo: «Coraggio, sono io, non abbiate paura!».</p>
<p class="C14 V28">Pietro allora gli rispose: «Signore, se sei tu, comandami di venire verso di te sulle acque».</p>
<p class="C14 V29">Ed egli disse: «Vieni!». Pietro scese dalla barca, si mise a camminare sulle acque e andò verso Gesù.</p>
<p class="C14 V30">Ma, vedendo che il vento era forte, s’impaurì e, cominciando ad affondare, gridò: «Signore, salvami!».</p>
<p class="C14 V31">E subito Gesù tese la mano, lo afferrò e gli disse: «Uomo di poca fede, perché hai dubitato?».</p>
<p class="C14 V32">Appena saliti sulla barca, il vento cessò.</p>
<p class="C14 V33">Quelli che erano sulla barca si prostrarono davanti a lui, dicendo: «Davvero tu sei Figlio di Dio!».</p>
<p class="C14 V34">Compiuta la traversata, approdarono a Gennèsaret.</p>
<p class="C14 V35">E la gente del luogo, riconosciuto Gesù, diffuse la notizia in tutta la regione; gli portarono tutti i malati</p>
<p class="C14 V36">e lo pregavano di poter toccare almeno il lembo del suo mantello. E quanti lo toccarono furono guariti. </p>
<p class="C15 V1">In quel tempo alcuni farisei e alcuni scribi, venuti da Gerusalemme, si avvicinarono a Gesù e gli dissero: </p>
<p class="C15 V2">«Perché i tuoi discepoli trasgrediscono la tradizione degli antichi? Infatti quando prendono cibo non si lavano le mani!».</p>
<p class="C15 V3">Ed egli rispose loro: «E voi, perché trasgredite il comandamento di Dio in nome della vostra tradizione?</p>
<p class="C15 V4">Dio ha detto: Onora il padre e la madre e inoltre: Chi maledice il padre o la madre sia messo a morte.</p>
<p class="C15 V5">Voi invece dite: “Chiunque dichiara al padre o alla madre: Ciò con cui dovrei aiutarti è un’offerta a Dio,</p>
<p class="C15 V6">non è più tenuto a onorare suo padre”. Così avete annullato la parola di Dio con la vostra tradizione.</p>
<p class="C15 V7">Ipocriti! Bene ha profetato di voi Isaia, dicendo:</p>
<p class="C15 V8">Questo popolo mi onora con le labbra, ma il suo cuore è lontano da me.</p>
<p class="C15 V9">Invano essi mi rendono culto, insegnando dottrine che sono precetti di uomini».</p>
<p class="C15 V10">Poi, riunita la folla, disse loro: «Ascoltate e comprendete bene!</p>
<p class="C15 V11">Non ciò che entra nella bocca rende impuro l’uomo; ciò che esce dalla bocca, questo rende impuro l’uomo!».</p>
<p class="C15 V12">Allora i discepoli si avvicinarono per dirgli: «Sai che i farisei, a sentire questa parola, si sono scandalizzati?».</p>
<p class="C15 V13">Ed egli rispose: «Ogni pianta, che non è stata piantata dal Padre mio celeste, verrà sradicata.</p>
<p class="C15 V14">Lasciateli stare! Sono ciechi e guide di ciechi. E quando un cieco guida un altro cieco, tutti e due cadranno in un fosso!».</p>
<p class="C15 V15">Pietro allora gli disse: «Spiegaci questa parabola».</p>
<p class="C15 V16">Ed egli rispose: «Neanche voi siete ancora capaci di comprendere?</p>
<p class="C15 V17">Non capite che tutto ciò che entra nella bocca, passa nel ventre e viene gettato in una fogna?</p>
<p class="C15 V18">Invece ciò che esce dalla bocca proviene dal cuore. Questo rende impuro l’uomo.</p>
<p class="C15 V19">Dal cuore, infatti, provengono propositi malvagi, omicidi, adultèri, impurità, furti, false testimonianze, calunnie.</p>
<p class="C15 V20">Queste sono le cose che rendono impuro l’uomo; ma il mangiare senza lavarsi le mani non rende impuro l’uomo».</p>
<p class="C15 V21">Partito di là, Gesù si ritirò verso la zona di Tiro e di Sidone.</p>
<p class="C15 V22">Ed ecco, una donna cananea, che veniva da quella regione, si mise a gridare: «Pietà di me, Signore, figlio di Davide! Mia figlia è molto tormentata da un demonio».</p>
<p class="C15 V23">Ma egli non le rivolse neppure una parola. Allora i suoi discepoli gli si avvicinarono e lo implorarono: «Esaudiscila, perché ci viene dietro gridando!».</p>
<p class="C15 V24">Egli rispose: «Non sono stato mandato se non alle pecore perdute della casa d’Israele».</p>
<p class="C15 V25">Ma quella si avvicinò e si prostrò dinanzi a lui, dicendo: «Signore, aiutami!».</p>
<p class="C15 V26">Ed egli rispose: «Non è bene prendere il pane dei figli e gettarlo ai cagnolini».</p>
<p class="C15 V27">«È vero, Signore – disse la donna –, eppure i cagnolini mangiano le briciole che cadono dalla tavola dei loro padroni».</p>
<p class="C15 V28">Allora Gesù le replicò: «Donna, grande è la tua fede! Avvenga per te come desideri». E da quell’istante sua figlia fu guarita.</p>
<p class="C15 V29">Gesù si allontanò di là, giunse presso il mare di Galilea e, salito sul monte, lì si fermò.</p>
<p class="C15 V30">Attorno a lui si radunò molta folla, recando con sé zoppi, storpi, ciechi, sordi e molti altri malati; li deposero ai suoi piedi, ed egli li guarì,</p>
<p class="C15 V31">tanto che la folla era piena di stupore nel vedere i muti che parlavano, gli storpi guariti, gli zoppi che camminavano e i ciechi che vedevano. E lodava il Dio d’Israele.</p>
<p class="C15 V32">Allora Gesù chiamò a sé i suoi discepoli e disse: «Sento compassione per la folla. Ormai da tre giorni stanno con me e non hanno da mangiare. Non voglio rimandarli digiuni, perché non vengano meno lungo il cammino».</p>
<p class="C15 V33">E i discepoli gli dissero: «Come possiamo trovare in un deserto tanti pani da sfamare una folla così grande?».</p>
<p class="C15 V34">Gesù domandò loro: «Quanti pani avete?». Dissero: «Sette, e pochi pesciolini».</p>
<p class="C15 V35">Dopo aver ordinato alla folla di sedersi per terra,</p>
<p class="C15 V36">prese i sette pani e i pesci, rese grazie, li spezzò e li dava ai discepoli, e i discepoli alla folla.</p>
<p class="C15 V37">Tutti mangiarono a sazietà. Portarono via i pezzi avanzati: sette sporte piene.</p>
<p class="C15 V38">Quelli che avevano mangiato erano quattromila uomini, senza contare le donne e i bambini.</p>
<p class="C15 V39">Congedata la folla, Gesù salì sulla barca e andò nella regione di Magadàn. </p>
<p class="C16 V1">I farisei e i sadducei si avvicinarono per metterlo alla prova e gli chiesero che mostrasse loro un segno dal cielo.</p>
<p class="C16 V2">Ma egli rispose loro: «Quando si fa sera, voi dite: “Bel tempo, perché il cielo rosseggia”;</p>
<p class="C16 V3">e al mattino: “Oggi burrasca, perché il cielo è rosso cupo”. Sapete dunque interpretare l’aspetto del cielo e non siete capaci di interpretare i segni dei tempi?</p>
<p class="C16 V4">Una generazione malvagia e adultera pretende un segno! Ma non le sarà dato alcun segno, se non il segno di Giona». Li lasciò e se ne andò.</p>
<p class="C16 V5">Nel passare all’altra riva, i discepoli avevano dimenticato di prendere del pane.</p>
<p class="C16 V6">Gesù disse loro: «Fate attenzione e guardatevi dal lievito dei farisei e dei sadducei».</p>
<p class="C16 V7">Ma essi parlavano tra loro e dicevano: «Non abbiamo preso del pane!».</p>
<p class="C16 V8">Gesù se ne accorse e disse: «Gente di poca fede, perché andate dicendo tra voi che non avete pane?</p>
<p class="C16 V9">Non capite ancora e non ricordate i cinque pani per i cinquemila, e quante ceste avete portato via?</p>
<p class="C16 V10">E neppure i sette pani per i quattromila, e quante sporte avete raccolto?</p>
<p class="C16 V11">Come mai non capite che non vi parlavo di pane? Guardatevi invece dal lievito dei farisei e dei sadducei».</p>
<p class="C16 V12">Allora essi compresero che egli non aveva detto di guardarsi dal lievito del pane, ma dall’insegnamento dei farisei e dei sadducei.</p>
<p class="C16 V13">Gesù, giunto nella regione di Cesarèa di Filippo, domandò ai suoi discepoli: «La gente, chi dice che sia il Figlio dell’uomo?».</p>
<p class="C16 V14">Risposero: «Alcuni dicono Giovanni il Battista, altri Elia, altri Geremia o qualcuno dei profeti».</p>
<p class="C16 V15">Disse loro: «Ma voi, chi dite che io sia?».</p>
<p class="C16 V16">Rispose Simon Pietro: «Tu sei il Cristo, il Figlio del Dio vivente».</p>
<p class="C16 V17">E Gesù gli disse: «Beato sei tu, Simone, figlio di Giona, perché né carne né sangue te lo hanno rivelato, ma il Padre mio che è nei cieli.</p>
<p class="C16 V18">E io a te dico: tu sei Pietro e su questa pietra edificherò la mia Chiesa e le potenze degli inferi non prevarranno su di essa.</p>
<p class="C16 V19">A te darò le chiavi del regno dei cieli: tutto ciò che legherai sulla terra sarà legato nei cieli, e tutto ciò che scioglierai sulla terra sarà sciolto nei cieli».</p>
<p class="C16 V20">Allora ordinò ai discepoli di non dire ad alcuno che egli era il Cristo.</p>
<p class="C16 V21">Da allora Gesù cominciò a spiegare ai suoi discepoli che doveva andare a Gerusalemme e soffrire molto da parte degli anziani, dei capi dei sacerdoti e degli scribi, e venire ucciso e risorgere il terzo giorno.</p>
<p class="C16 V22">Pietro lo prese in disparte e si mise a rimproverarlo dicendo: «Dio non voglia, Signore; questo non ti accadrà mai».</p>
<p class="C16 V23">Ma egli, voltandosi, disse a Pietro: «Va’ dietro a me, Satana! Tu mi sei di scandalo, perché non pensi secondo Dio, ma secondo gli uomini!».</p>
<p class="C16 V24">Allora Gesù disse ai suoi discepoli: «Se qualcuno vuole venire dietro a me, rinneghi se stesso, prenda la sua croce e mi segua.</p>
<p class="C16 V25">Perché chi vuole salvare la propria vita, la perderà; ma chi perderà la propria vita per causa mia, la troverà.</p>
<p class="C16 V26">Infatti quale vantaggio avrà un uomo se guadagnerà il mondo intero, ma perderà la propria vita? O che cosa un uomo potrà dare in cambio della propria vita?</p>
<p class="C16 V27">Perché il Figlio dell’uomo sta per venire nella gloria del Padre suo, con i suoi angeli, e allora renderà a ciascuno secondo le sue azioni.</p>
<p class="C16 V28">In verità io vi dico: vi sono alcuni tra i presenti che non moriranno, prima di aver visto venire il Figlio dell’uomo con il suo regno». </p>
<p class="C17 V1">Sei giorni dopo, Gesù prese con sé Pietro, Giacomo e Giovanni suo fratello e li condusse in disparte, su un alto monte.</p>
<p class="C17 V2">E fu trasfigurato davanti a loro: il suo volto brillò come il sole e le sue vesti divennero candide come la luce.</p>
<p class="C17 V3">Ed ecco, apparvero loro Mosè ed Elia, che conversavano con lui.</p>
<p class="C17 V4">Prendendo la parola, Pietro disse a Gesù: «Signore, è bello per noi essere qui! Se vuoi, farò qui tre capanne, una per te, una per Mosè e una per Elia».</p>
<p class="C17 V5">Egli stava ancora parlando, quando una nube luminosa li coprì con la sua ombra. Ed ecco una voce dalla nube che diceva: «Questi è il Figlio mio, l’amato: in lui ho posto il mio compiacimento. Ascoltatelo».</p>
<p class="C17 V6">All’udire ciò, i discepoli caddero con la faccia a terra e furono presi da grande timore.</p>
<p class="C17 V7">Ma Gesù si avvicinò, li toccò e disse: «Alzatevi e non temete».</p>
<p class="C17 V8">Alzando gli occhi non videro nessuno, se non Gesù solo.</p>
<p class="C17 V9">Mentre scendevano dal monte, Gesù ordinò loro: «Non parlate a nessuno di questa visione, prima che il Figlio dell’uomo non sia risorto dai morti».</p>
<p class="C17 V10">Allora i discepoli gli domandarono: «Perché dunque gli scribi dicono che prima deve venire Elia?».</p>
<p class="C17 V11">Ed egli rispose: «Sì, verrà Elia e ristabilirà ogni cosa.</p>
<p class="C17 V12">Ma io vi dico: Elia è già venuto e non l’hanno riconosciuto; anzi, hanno fatto di lui quello che hanno voluto. Così anche il Figlio dell’uomo dovrà soffrire per opera loro».</p>
<p class="C17 V13">Allora i discepoli compresero che egli parlava loro di Giovanni il Battista.</p>
<p class="C17 V14">Appena ritornati presso la folla, si avvicinò a Gesù un uomo che gli si gettò in ginocchio</p>
<p class="C17 V15">e disse: «Signore, abbi pietà di mio figlio! È epilettico e soffre molto; cade spesso nel fuoco e sovente nell’acqua.</p>
<p class="C17 V16">L’ho portato dai tuoi discepoli, ma non sono riusciti a guarirlo».</p>
<p class="C17 V17">E Gesù rispose: «O generazione incredula e perversa! Fino a quando sarò con voi? Fino a quando dovrò sopportarvi? Portatelo qui da me».</p>
<p class="C17 V18">Gesù lo minacciò e il demonio uscì da lui, e da quel momento il ragazzo fu guarito.</p>
<p class="C17 V19">Allora i discepoli si avvicinarono a Gesù, in disparte, e gli chiesero: «Perché noi non siamo riusciti a scacciarlo?».</p>
<p class="C17 V20">Ed egli rispose loro: «Per la vostra poca fede. In verità io vi dico: se avrete fede pari a un granello di senape, direte a questo monte: “Spòstati da qui a là”, ed esso si sposterà, e nulla vi sarà impossibile». </p>
<p class="C17 V21">Mentre si trovavano insieme in Galilea, Gesù disse loro: «Il Figlio dell’uomo sta per essere consegnato nelle mani degli uomini</p>
<p class="C17 V22">e lo uccideranno, ma il terzo giorno risorgerà». Ed essi furono molto rattristati.</p>
<p class="C17 V23">Quando furono giunti a Cafàrnao, quelli che riscuotevano la tassa per il tempio si avvicinarono a Pietro e gli dissero: «Il vostro maestro non paga la tassa?».</p>
<p class="C17 V24">Rispose: «Sì». Mentre entrava in casa, Gesù lo prevenne dicendo: «Che cosa ti pare, Simone? I re della terra da chi riscuotono le tasse e i tributi? Dai propri figli o dagli estranei?».</p>
<p class="C17 V25">Rispose: «Dagli estranei». E Gesù replicò: «Quindi i figli sono liberi.</p>
<p class="C17 V26">Ma, per evitare di scandalizzarli, va’ al mare, getta l’amo e prendi il primo pesce che viene su, aprigli la bocca e vi troverai una moneta d’argento. Prendila e consegnala loro per me e per te». </p>
<p class="C18 V1">In quel momento i discepoli si avvicinarono a Gesù dicendo: «Chi dunque è più grande nel regno dei cieli?».</p>
<p class="C18 V2">Allora chiamò a sé un bambino, lo pose in mezzo a loro</p>
<p class="C18 V3">e disse: «In verità io vi dico: se non vi convertirete e non diventerete come i bambini, non entrerete nel regno dei cieli.</p>
<p class="C18 V4">Perciò chiunque si farà piccolo come questo bambino, costui è il più grande nel regno dei cieli.</p>
<p class="C18 V5">E chi accoglierà un solo bambino come questo nel mio nome, accoglie me.</p>
<p class="C18 V6">Chi invece scandalizzerà uno solo di questi piccoli che credono in me, gli conviene che gli venga appesa al collo una macina da mulino e sia gettato nel profondo del mare.</p>
<p class="C18 V7">Guai al mondo per gli scandali! È inevitabile che vengano scandali, ma guai all’uomo a causa del quale viene lo scandalo!</p>
<p class="C18 V8">Se la tua mano o il tuo piede ti è motivo di scandalo, taglialo e gettalo via da te. È meglio per te entrare nella vita monco o zoppo, anziché con due mani o due piedi essere gettato nel fuoco eterno.</p>
<p class="C18 V9">E se il tuo occhio ti è motivo di scandalo, cavalo e gettalo via da te. È meglio per te entrare nella vita con un occhio solo, anziché con due occhi essere gettato nella Geènna del fuoco.</p>
<p class="C18 V10">Guardate di non disprezzare uno solo di questi piccoli, perché io vi dico che i loro angeli nei cieli vedono sempre la faccia del Padre mio che è nei cieli. </p>
<p class="C18 V11">Che cosa vi pare? Se un uomo ha cento pecore e una di loro si smarrisce, non lascerà le novantanove sui monti e andrà a cercare quella che si è smarrita?</p>
<p class="C18 V12">In verità io vi dico: se riesce a trovarla, si rallegrerà per quella più che per le novantanove che non si erano smarrite.</p>
<p class="C18 V13">Così è volontà del Padre vostro che è nei cieli, che neanche uno di questi piccoli si perda.</p>
<p class="C18 V14">Se il tuo fratello commetterà una colpa contro di te, va’ e ammoniscilo fra te e lui solo; se ti ascolterà, avrai guadagnato il tuo fratello;</p>
<p class="C18 V15">se non ascolterà, prendi ancora con te una o due persone, perché ogni cosa sia risolta sulla parola di due o tre testimoni.</p>
<p class="C18 V16">Se poi non ascolterà costoro, dillo alla comunità; e se non ascolterà neanche la comunità, sia per te come il pagano e il pubblicano.</p>
<p class="C18 V17">In verità io vi dico: tutto quello che legherete sulla terra sarà legato in cielo, e tutto quello che scioglierete sulla terra sarà sciolto in cielo.</p>
<p class="C18 V18">In verità io vi dico ancora: se due di voi sulla terra si metteranno d’accordo per chiedere qualunque cosa, il Padre mio che è nei cieli gliela concederà.</p>
<p class="C18 V19">Perché dove sono due o tre riuniti nel mio nome, lì sono io in mezzo a loro».</p>
<p class="C18 V20">Allora Pietro gli si avvicinò e gli disse: «Signore, se il mio fratello commette colpe contro di me, quante volte dovrò perdonargli? Fino a sette volte?».</p>
<p class="C18 V21">E Gesù gli rispose: «Non ti dico fino a sette volte, ma fino a settanta volte sette.</p>
<p class="C18 V22">Per questo, il regno dei cieli è simile a un re che volle regolare i conti con i suoi servi.</p>
<p class="C18 V23">Aveva cominciato a regolare i conti, quando gli fu presentato un tale che gli doveva diecimila talenti.</p>
<p class="C18 V24">Poiché costui non era in grado di restituire, il padrone ordinò che fosse venduto lui con la moglie, i figli e quanto possedeva, e così saldasse il debito.</p>
<p class="C18 V25">Allora il servo, prostrato a terra, lo supplicava dicendo: “Abbi pazienza con me e ti restituirò ogni cosa”.</p>
<p class="C18 V26">Il padrone ebbe compassione di quel servo, lo lasciò andare e gli condonò il debito.</p>
<p class="C18 V27">Appena uscito, quel servo trovò uno dei suoi compagni, che gli doveva cento denari. Lo prese per il collo e lo soffocava, dicendo: “Restituisci quello che devi!”.</p>
<p class="C18 V28">Il suo compagno, prostrato a terra, lo pregava dicendo: “Abbi pazienza con me e ti restituirò”.</p>
<p class="C18 V29">Ma egli non volle, andò e lo fece gettare in prigione, fino a che non avesse pagato il debito.</p>
<p class="C18 V30">Visto quello che accadeva, i suoi compagni furono molto dispiaciuti e andarono a riferire al loro padrone tutto l’accaduto.</p>
<p class="C18 V31">Allora il padrone fece chiamare quell’uomo e gli disse: “Servo malvagio, io ti ho condonato tutto quel debito perché tu mi hai pregato.</p>
<p class="C18 V32">Non dovevi anche tu aver pietà del tuo compagno, così come io ho avuto pietà di te?”.</p>
<p class="C18 V33">Sdegnato, il padrone lo diede in mano agli aguzzini, finché non avesse restituito tutto il dovuto.</p>
<p class="C18 V34">Così anche il Padre mio celeste farà con voi se non perdonerete di cuore, ciascuno al proprio fratello». </p>
<p class="C19 V1">Terminati questi discorsi, Gesù lasciò la Galilea e andò nella regione della Giudea, al di là del Giordano.</p>
<p class="C19 V2">Molta gente lo seguì e là egli li guarì.</p>
<p class="C19 V3">Allora gli si avvicinarono alcuni farisei per metterlo alla prova e gli chiesero: «È lecito a un uomo ripudiare la propria moglie per qualsiasi motivo?».</p>
<p class="C19 V4">Egli rispose: «Non avete letto che il Creatore da principio li fece maschio e femmina</p>
<p class="C19 V5">e disse: Per questo l’uomo lascerà il padre e la madre e si unirà a sua moglie e i due diventeranno una sola carne?</p>
<p class="C19 V6">Così non sono più due, ma una sola carne. Dunque l’uomo non divida quello che Dio ha congiunto».</p>
<p class="C19 V7">Gli domandarono: «Perché allora Mosè ha ordinato di darle l’atto di ripudio e di ripudiarla?».</p>
<p class="C19 V8">Rispose loro: «Per la durezza del vostro cuore Mosè vi ha permesso di ripudiare le vostre mogli; all’inizio però non fu così.</p>
<p class="C19 V9">Ma io vi dico: chiunque ripudia la propria moglie, se non in caso di unione illegittima, e ne sposa un’altra, commette adulterio».</p>
<p class="C19 V10">Gli dissero i suoi discepoli: «Se questa è la situazione dell’uomo rispetto alla donna, non conviene sposarsi».</p>
<p class="C19 V11">Egli rispose loro: «Non tutti capiscono questa parola, ma solo coloro ai quali è stato concesso.</p>
<p class="C19 V12">Infatti vi sono eunuchi che sono nati così dal grembo della madre, e ve ne sono altri che sono stati resi tali dagli uomini, e ve ne sono altri ancora che si sono resi tali per il regno dei cieli. Chi può capire, capisca».</p>
<p class="C19 V13">Allora gli furono portati dei bambini perché imponesse loro le mani e pregasse; ma i discepoli li rimproverarono.</p>
<p class="C19 V14">Gesù però disse: «Lasciateli, non impedite che i bambini vengano a me; a chi è come loro, infatti, appartiene il regno dei cieli».</p>
<p class="C19 V15">E, dopo avere imposto loro le mani, andò via di là.</p>
<p class="C19 V16">Ed ecco, un tale si avvicinò e gli disse: «Maestro, che cosa devo fare di buono per avere la vita eterna?».</p>
<p class="C19 V17">Gli rispose: «Perché mi interroghi su ciò che è buono? Buono è uno solo. Se vuoi entrare nella vita, osserva i comandamenti».</p>
<p class="C19 V18">Gli chiese: «Quali?». Gesù rispose: «Non ucciderai, non commetterai adulterio, non ruberai, non testimonierai il falso,</p>
<p class="C19 V19">onora il padre e la madre e amerai il prossimo tuo come te stesso».</p>
<p class="C19 V20">Il giovane gli disse: «Tutte queste cose le ho osservate; che altro mi manca?».</p>
<p class="C19 V21">Gli disse Gesù: «Se vuoi essere perfetto, va’, vendi quello che possiedi, dallo ai poveri e avrai un tesoro nel cielo; e vieni! Seguimi!».</p>
<p class="C19 V22">Udita questa parola, il giovane se ne andò, triste; possedeva infatti molte ricchezze.</p>
<p class="C19 V23">Gesù allora disse ai suoi discepoli: «In verità io vi dico: difficilmente un ricco entrerà nel regno dei cieli.</p>
<p class="C19 V24">Ve lo ripeto: è più facile che un cammello passi per la cruna di un ago, che un ricco entri nel regno di Dio».</p>
<p class="C19 V25">A queste parole i discepoli rimasero molto stupiti e dicevano: «Allora, chi può essere salvato?».</p>
<p class="C19 V26">Gesù li guardò e disse: «Questo è impossibile agli uomini, ma a Dio tutto è possibile».</p>
<p class="C19 V27">Allora Pietro gli rispose: «Ecco, noi abbiamo lasciato tutto e ti abbiamo seguito; che cosa dunque ne avremo?».</p>
<p class="C19 V28">E Gesù disse loro: «In verità io vi dico: voi che mi avete seguito, quando il Figlio dell’uomo sarà seduto sul trono della sua gloria, alla rigenerazione del mondo, siederete anche voi su dodici troni a giudicare le dodici tribù d’Israele.</p>
<p class="C19 V29">Chiunque avrà lasciato case, o fratelli, o sorelle, o padre, o madre, o figli, o campi per il mio nome, riceverà cento volte tanto e avrà in eredità la vita eterna.</p>
<p class="C19 V30">Molti dei primi saranno ultimi e molti degli ultimi saranno primi. </p>
<p class="C20 V1">Il regno dei cieli è simile a un padrone di casa che uscì all’alba per prendere a giornata lavoratori per la sua vigna.</p>
<p class="C20 V2">Si accordò con loro per un denaro al giorno e li mandò nella sua vigna.</p>
<p class="C20 V3">Uscito poi verso le nove del mattino, ne vide altri che stavano in piazza, disoccupati,</p>
<p class="C20 V4">e disse loro: “Andate anche voi nella vigna; quello che è giusto ve lo darò”.</p>
<p class="C20 V5">Ed essi andarono. Uscì di nuovo verso mezzogiorno, e verso le tre, e fece altrettanto.</p>
<p class="C20 V6">Uscito ancora verso le cinque, ne vide altri che se ne stavano lì e disse loro: “Perché ve ne state qui tutto il giorno senza far niente?”.</p>
<p class="C20 V7">Gli risposero: “Perché nessuno ci ha presi a giornata”. Ed egli disse loro: “Andate anche voi nella vigna”.</p>
<p class="C20 V8">Quando fu sera, il padrone della vigna disse al suo fattore: “Chiama i lavoratori e da’ loro la paga, incominciando dagli ultimi fino ai primi”.</p>
<p class="C20 V9">Venuti quelli delle cinque del pomeriggio, ricevettero ciascuno un denaro.</p>
<p class="C20 V10">Quando arrivarono i primi, pensarono che avrebbero ricevuto di più. Ma anch’essi ricevettero ciascuno un denaro.</p>
<p class="C20 V11">Nel ritirarlo, però, mormoravano contro il padrone</p>
<p class="C20 V12">dicendo: “Questi ultimi hanno lavorato un’ora soltanto e li hai trattati come noi, che abbiamo sopportato il peso della giornata e il caldo”.</p>
<p class="C20 V13">Ma il padrone, rispondendo a uno di loro, disse: “Amico, io non ti faccio torto. Non hai forse concordato con me per un denaro?</p>
<p class="C20 V14">Prendi il tuo e vattene. Ma io voglio dare anche a quest’ultimo quanto a te:</p>
<p class="C20 V15">non posso fare delle mie cose quello che voglio? Oppure tu sei invidioso perché io sono buono?”.</p>
<p class="C20 V16">Così gli ultimi saranno primi e i primi, ultimi».</p>
<p class="C20 V17">Mentre saliva a Gerusalemme, Gesù prese in disparte i dodici discepoli e lungo il cammino disse loro:</p>
<p class="C20 V18">«Ecco, noi saliamo a Gerusalemme e il Figlio dell’uomo sarà consegnato ai capi dei sacerdoti e agli scribi; lo condanneranno a morte</p>
<p class="C20 V19">e lo consegneranno ai pagani perché venga deriso e flagellato e crocifisso, e il terzo giorno risorgerà».</p>
<p class="C20 V20">Allora gli si avvicinò la madre dei figli di Zebedeo con i suoi figli e si prostrò per chiedergli qualcosa.</p>
<p class="C20 V21">Egli le disse: «Che cosa vuoi?». Gli rispose: «Di’ che questi miei due figli siedano uno alla tua destra e uno alla tua sinistra nel tuo regno».</p>
<p class="C20 V22">Rispose Gesù: «Voi non sapete quello che chiedete. Potete bere il calice che io sto per bere?». Gli dicono: «Lo possiamo».</p>
<p class="C20 V23">Ed egli disse loro: «Il mio calice, lo berrete; però sedere alla mia destra e alla mia sinistra non sta a me concederlo: è per coloro per i quali il Padre mio lo ha preparato».</p>
<p class="C20 V24">Gli altri dieci, avendo sentito, si sdegnarono con i due fratelli.</p>
<p class="C20 V25">Ma Gesù li chiamò a sé e disse: «Voi sapete che i governanti delle nazioni dóminano su di esse e i capi le opprimono.</p>
<p class="C20 V26">Tra voi non sarà così; ma chi vuole diventare grande tra voi, sarà vostro servitore</p>
<p class="C20 V27">e chi vuole essere il primo tra voi, sarà vostro schiavo.</p>
<p class="C20 V28">Come il Figlio dell’uomo, che non è venuto per farsi servire, ma per servire e dare la propria vita in riscatto per molti».</p>
<p class="C20 V29">Mentre uscivano da Gerico, una grande folla lo seguì.</p>
<p class="C20 V30">Ed ecco, due ciechi, seduti lungo la strada, sentendo che passava Gesù, gridarono dicendo: «Signore, figlio di Davide, abbi pietà di noi!».</p>
<p class="C20 V31">La folla li rimproverava perché tacessero; ma essi gridavano ancora più forte: «Signore, figlio di Davide, abbi pietà di noi!».</p>
<p class="C20 V32">Gesù si fermò, li chiamò e disse: «Che cosa volete che io faccia per voi?».</p>
<p class="C20 V33">Gli risposero: «Signore, che i nostri occhi si aprano!».</p>
<p class="C20 V34">Gesù ebbe compassione, toccò loro gli occhi ed essi all’istante ricuperarono la vista e lo seguirono. </p>
<p class="C21 V1">Quando furono vicini a Gerusalemme e giunsero presso Bètfage, verso il monte degli Ulivi, Gesù mandò due discepoli,</p>
<p class="C21 V2">dicendo loro: «Andate nel villaggio di fronte a voi e subito troverete un’asina, legata, e con essa un puledro. Slegateli e conduceteli da me.</p>
<p class="C21 V3">E se qualcuno vi dirà qualcosa, rispondete: “Il Signore ne ha bisogno, ma li rimanderà indietro subito”».</p>
<p class="C21 V4">Ora questo avvenne perché si compisse ciò che era stato detto per mezzo del profeta:</p>
<p class="C21 V5">Dite alla figlia di Sion: Ecco, a te viene il tuo re, mite, seduto su un’asina e su un puledro, figlio di una bestia da soma.</p>
<p class="C21 V6">I discepoli andarono e fecero quello che aveva ordinato loro Gesù:</p>
<p class="C21 V7">condussero l’asina e il puledro, misero su di essi i mantelli ed egli vi si pose a sedere.</p>
<p class="C21 V8">La folla, numerosissima, stese i propri mantelli sulla strada, mentre altri tagliavano rami dagli alberi e li stendevano sulla strada.</p>
<p class="C21 V9">La folla che lo precedeva e quella che lo seguiva, gridava: «Osanna al figlio di Davide! Benedetto colui che viene nel nome del Signore! Osanna nel più alto dei cieli!».</p>
<p class="C21 V10">Mentre egli entrava in Gerusalemme, tutta la città fu presa da agitazione e diceva: «Chi è costui?».</p>
<p class="C21 V11">E la folla rispondeva: «Questi è il profeta Gesù, da Nàzaret di Galilea».</p>
<p class="C21 V12">Gesù entrò nel tempio e scacciò tutti quelli che nel tempio vendevano e compravano; rovesciò i tavoli dei cambiamonete e le sedie dei venditori di colombe</p>
<p class="C21 V13">e disse loro: «Sta scritto: La mia casa sarà chiamata casa di preghiera. Voi invece ne fate un covo di ladri».</p>
<p class="C21 V14">Gli si avvicinarono nel tempio ciechi e storpi, ed egli li guarì.</p>
<p class="C21 V15">Ma i capi dei sacerdoti e gli scribi, vedendo le meraviglie che aveva fatto e i fanciulli che acclamavano nel tempio: «Osanna al figlio di Davide!», si sdegnarono,</p>
<p class="C21 V16">e gli dissero: «Non senti quello che dicono costoro?». Gesù rispose loro: «Sì! Non avete mai letto: Dalla bocca di bambini e di lattanti hai tratto per te una lode?».</p>
<p class="C21 V17">Li lasciò, uscì fuori dalla città, verso Betània, e là trascorse la notte.</p>
<p class="C21 V18">La mattina dopo, mentre rientrava in città, ebbe fame.</p>
<p class="C21 V19">Vedendo un albero di fichi lungo la strada, gli si avvicinò, ma non vi trovò altro che foglie, e gli disse: «Mai più in eterno nasca un frutto da te!». E subito il fico seccò.</p>
<p class="C21 V20">Vedendo ciò, i discepoli rimasero stupiti e dissero: «Come mai l’albero di fichi è seccato in un istante?».</p>
<p class="C21 V21">Rispose loro Gesù: «In verità io vi dico: se avrete fede e non dubiterete, non solo potrete fare ciò che ho fatto a quest’albero, ma, anche se direte a questo monte: “Lèvati e gèttati nel mare”, ciò avverrà.</p>
<p class="C21 V22">E tutto quello che chiederete con fede nella preghiera, lo otterrete».</p>
<p class="C21 V23">Entrò nel tempio e, mentre insegnava, gli si avvicinarono i capi dei sacerdoti e gli anziani del popolo e dissero: «Con quale autorità fai queste cose? E chi ti ha dato questa autorità?».</p>
<p class="C21 V24">Gesù rispose loro: «Anch’io vi farò una sola domanda. Se mi rispondete, anch’io vi dirò con quale autorità faccio questo.</p>
<p class="C21 V25">Il battesimo di Giovanni da dove veniva? Dal cielo o dagli uomini?». Essi discutevano fra loro dicendo: «Se diciamo: “Dal cielo”, ci risponderà: “Perché allora non gli avete creduto?”.</p>
<p class="C21 V26">Se diciamo: “Dagli uomini”, abbiamo paura della folla, perché tutti considerano Giovanni un profeta».</p>
<p class="C21 V27">Rispondendo a Gesù dissero: «Non lo sappiamo». Allora anch’egli disse loro: «Neanch’io vi dico con quale autorità faccio queste cose».</p>
<p class="C21 V28">«Che ve ne pare? Un uomo aveva due figli. Si rivolse al primo e disse: “Figlio, oggi va’ a lavorare nella vigna”.</p>
<p class="C21 V29">Ed egli rispose: “Non ne ho voglia”. Ma poi si pentì e vi andò.</p>
<p class="C21 V30">Si rivolse al secondo e disse lo stesso. Ed egli rispose: “Sì, signore”. Ma non vi andò.</p>
<p class="C21 V31">Chi dei due ha compiuto la volontà del padre?». Risposero: «Il primo». E Gesù disse loro: «In verità io vi dico: i pubblicani e le prostitute vi passano avanti nel regno di Dio.</p>
<p class="C21 V32">Giovanni infatti venne a voi sulla via della giustizia, e non gli avete creduto; i pubblicani e le prostitute invece gli hanno creduto. Voi, al contrario, avete visto queste cose, ma poi non vi siete nemmeno pentiti così da credergli.</p>
<p class="C21 V33">Ascoltate un’altra parabola: c’era un uomo che possedeva un terreno e vi piantò una vigna. La circondò con una siepe, vi scavò una buca per il torchio e costruì una torre. La diede in affitto a dei contadini e se ne andò lontano.</p>
<p class="C21 V34">Quando arrivò il tempo di raccogliere i frutti, mandò i suoi servi dai contadini a ritirare il raccolto.</p>
<p class="C21 V35">Ma i contadini presero i servi e uno lo bastonarono, un altro lo uccisero, un altro lo lapidarono.</p>
<p class="C21 V36">Mandò di nuovo altri servi, più numerosi dei primi, ma li trattarono allo stesso modo.</p>
<p class="C21 V37">Da ultimo mandò loro il proprio figlio dicendo: “Avranno rispetto per mio figlio!”.</p>
<p class="C21 V38">Ma i contadini, visto il figlio, dissero tra loro: “Costui è l’erede. Su, uccidiamolo e avremo noi la sua eredità!”.</p>
<p class="C21 V39">Lo presero, lo cacciarono fuori dalla vigna e lo uccisero.</p>
<p class="C21 V40">Quando verrà dunque il padrone della vigna, che cosa farà a quei contadini?».</p>
<p class="C21 V41">Gli risposero: «Quei malvagi, li farà morire miseramente e darà in affitto la vigna ad altri contadini, che gli consegneranno i frutti a suo tempo».</p>
<p class="C21 V42">E Gesù disse loro: «Non avete mai letto nelle Scritture: La pietra che i costruttori hanno scartato è diventata la pietra d’angolo; questo è stato fatto dal Signore ed è una meraviglia ai nostri occhi?</p>
<p class="C21 V43">Perciò io vi dico: a voi sarà tolto il regno di Dio e sarà dato a un popolo che ne produca i frutti.</p>
<p class="C21 V44">Chi cadrà sopra questa pietra si sfracellerà; e colui sul quale essa cadrà, verrà stritolato».</p>
<p class="C21 V45">Udite queste parabole, i capi dei sacerdoti e i farisei capirono che parlava di loro.</p>
<p class="C21 V46">Cercavano di catturarlo, ma ebbero paura della folla, perché lo considerava un profeta. </p>
<p class="C22 V1">Gesù riprese a parlare loro con parabole e disse: </p>
<p class="C22 V2">«Il regno dei cieli è simile a un re, che fece una festa di nozze per suo figlio.</p>
<p class="C22 V3">Egli mandò i suoi servi a chiamare gli invitati alle nozze, ma questi non volevano venire.</p>
<p class="C22 V4">Mandò di nuovo altri servi con quest’ordine: “Dite agli invitati: Ecco, ho preparato il mio pranzo; i miei buoi e gli animali ingrassati sono già uccisi e tutto è pronto; venite alle nozze!”.</p>
<p class="C22 V5">Ma quelli non se ne curarono e andarono chi al proprio campo, chi ai propri affari;</p>
<p class="C22 V6">altri poi presero i suoi servi, li insultarono e li uccisero.</p>
<p class="C22 V7">Allora il re si indignò: mandò le sue truppe, fece uccidere quegli assassini e diede alle fiamme la loro città.</p>
<p class="C22 V8">Poi disse ai suoi servi: “La festa di nozze è pronta, ma gli invitati non erano degni;</p>
<p class="C22 V9">andate ora ai crocicchi delle strade e tutti quelli che troverete, chiamateli alle nozze”.</p>
<p class="C22 V10">Usciti per le strade, quei servi radunarono tutti quelli che trovarono, cattivi e buoni, e la sala delle nozze si riempì di commensali.</p>
<p class="C22 V11">Il re entrò per vedere i commensali e lì scorse un uomo che non indossava l’abito nuziale.</p>
<p class="C22 V12">Gli disse: “Amico, come mai sei entrato qui senza l’abito nuziale?”. Quello ammutolì.</p>
<p class="C22 V13">Allora il re ordinò ai servi: “Legatelo mani e piedi e gettatelo fuori nelle tenebre; là sarà pianto e stridore di denti”.</p>
<p class="C22 V14">Perché molti sono chiamati, ma pochi eletti».</p>
<p class="C22 V15">Allora i farisei se ne andarono e tennero consiglio per vedere come coglierlo in fallo nei suoi discorsi.</p>
<p class="C22 V16">Mandarono dunque da lui i propri discepoli, con gli erodiani, a dirgli: «Maestro, sappiamo che sei veritiero e insegni la via di Dio secondo verità. Tu non hai soggezione di alcuno, perché non guardi in faccia a nessuno.</p>
<p class="C22 V17">Dunque, di’ a noi il tuo parere: è lecito, o no, pagare il tributo a Cesare?».</p>
<p class="C22 V18">Ma Gesù, conoscendo la loro malizia, rispose: «Ipocriti, perché volete mettermi alla prova?</p>
<p class="C22 V19">Mostratemi la moneta del tributo». Ed essi gli presentarono un denaro.</p>
<p class="C22 V20">Egli domandò loro: «Questa immagine e l’iscrizione, di chi sono?».</p>
<p class="C22 V21">Gli risposero: «Di Cesare». Allora disse loro: «Rendete dunque a Cesare quello che è di Cesare e a Dio quello che è di Dio».</p>
<p class="C22 V22">A queste parole rimasero meravigliati, lo lasciarono e se ne andarono.</p>
<p class="C22 V23">In quello stesso giorno vennero da lui alcuni sadducei – i quali dicono che non c’è risurrezione – e lo interrogarono:</p>
<p class="C22 V24">«Maestro, Mosè disse: Se uno muore senza figli, suo fratello ne sposerà la moglie e darà una discendenza al proprio fratello.</p>
<p class="C22 V25">Ora, c’erano tra noi sette fratelli; il primo, appena sposato, morì e, non avendo discendenza, lasciò la moglie a suo fratello.</p>
<p class="C22 V26">Così anche il secondo, e il terzo, fino al settimo.</p>
<p class="C22 V27">Alla fine, dopo tutti, morì la donna.</p>
<p class="C22 V28">Alla risurrezione, dunque, di quale dei sette lei sarà moglie? Poiché tutti l’hanno avuta in moglie».</p>
<p class="C22 V29">E Gesù rispose loro: «Vi ingannate, perché non conoscete le Scritture e neppure la potenza di Dio.</p>
<p class="C22 V30">Alla risurrezione infatti non si prende né moglie né marito, ma si è come angeli nel cielo.</p>
<p class="C22 V31">Quanto poi alla risurrezione dei morti, non avete letto quello che vi è stato detto da Dio:</p>
<p class="C22 V32">Io sono il Dio di Abramo, il Dio di Isacco e il Dio di Giacobbe? Non è il Dio dei morti, ma dei viventi!».</p>
<p class="C22 V33">La folla, udendo ciò, era stupita dal suo insegnamento.</p>
<p class="C22 V34">Allora i farisei, avendo udito che egli aveva chiuso la bocca ai sadducei, si riunirono insieme</p>
<p class="C22 V35">e uno di loro, un dottore della Legge, lo interrogò per metterlo alla prova:</p>
<p class="C22 V36">«Maestro, nella Legge, qual è il grande comandamento?».</p>
<p class="C22 V37">Gli rispose: «Amerai il Signore tuo Dio con tutto il tuo cuore, con tutta la tua anima e con tutta la tua mente.</p>
<p class="C22 V38">Questo è il grande e primo comandamento.</p>
<p class="C22 V39">Il secondo poi è simile a quello: Amerai il tuo prossimo come te stesso.</p>
<p class="C22 V40">Da questi due comandamenti dipendono tutta la Legge e i Profeti».</p>
<p class="C22 V41">Mentre i farisei erano riuniti insieme, Gesù chiese loro:</p>
<p class="C22 V42">«Che cosa pensate del Cristo? Di chi è figlio?». Gli risposero: «Di Davide».</p>
<p class="C22 V43">Disse loro: «Come mai allora Davide, mosso dallo Spirito, lo chiama Signore, dicendo:</p>
<p class="C22 V44">Disse il Signore al mio Signore: Siedi alla mia destra finché io ponga i tuoi nemici sotto i tuoi piedi?</p>
<p class="C22 V45">Se dunque Davide lo chiama Signore, come può essere suo figlio?».</p>
<p class="C22 V46">Nessuno era in grado di rispondergli e, da quel giorno, nessuno osò più interrogarlo. </p>
<p class="C23 V1">Allora Gesù si rivolse alla folla e ai suoi discepoli</p>
<p class="C23 V2">dicendo: «Sulla cattedra di Mosè si sono seduti gli scribi e i farisei.</p>
<p class="C23 V3">Praticate e osservate tutto ciò che vi dicono, ma non agite secondo le loro opere, perché essi dicono e non fanno.</p>
<p class="C23 V4">Legano infatti fardelli pesanti e difficili da portare e li pongono sulle spalle della gente, ma essi non vogliono muoverli neppure con un dito.</p>
<p class="C23 V5">Tutte le loro opere le fanno per essere ammirati dalla gente: allargano i loro filattèri e allungano le frange;</p>
<p class="C23 V6">si compiacciono dei posti d’onore nei banchetti, dei primi seggi nelle sinagoghe,</p>
<p class="C23 V7">dei saluti nelle piazze, come anche di essere chiamati “rabbì” dalla gente.</p>
<p class="C23 V8">Ma voi non fatevi chiamare “rabbì”, perché uno solo è il vostro Maestro e voi siete tutti fratelli.</p>
<p class="C23 V9">E non chiamate “padre” nessuno di voi sulla terra, perché uno solo è il Padre vostro, quello celeste.</p>
<p class="C23 V10">E non fatevi chiamare “guide”, perché uno solo è la vostra Guida, il Cristo.</p>
<p class="C23 V11">Chi tra voi è più grande, sarà vostro servo;</p>
<p class="C23 V12">chi invece si esalterà, sarà umiliato e chi si umilierà sarà esaltato.</p>
<p class="C23 V13">Guai a voi, scribi e farisei ipocriti, che chiudete il regno dei cieli davanti alla gente; di fatto non entrate voi, e non lasciate entrare nemmeno quelli che vogliono entrare. </p>
<p class="C23 V14">Guai a voi, scribi e farisei ipocriti, che percorrete il mare e la terra per fare un solo prosèlito e, quando lo è divenuto, lo rendete degno della Geènna due volte più di voi.</p>
<p class="C23 V15">Guai a voi, guide cieche, che dite: “Se uno giura per il tempio, non conta nulla; se invece uno giura per l’oro del tempio, resta obbligato”.</p>
<p class="C23 V16">Stolti e ciechi! Che cosa è più grande: l’oro o il tempio che rende sacro l’oro?</p>
<p class="C23 V17">E dite ancora: “Se uno giura per l’altare, non conta nulla; se invece uno giura per l’offerta che vi sta sopra, resta obbligato”.</p>
<p class="C23 V18">Ciechi! Che cosa è più grande: l’offerta o l’altare che rende sacra l’offerta?</p>
<p class="C23 V19">Ebbene, chi giura per l’altare, giura per l’altare e per quanto vi sta sopra;</p>
<p class="C23 V20">e chi giura per il tempio, giura per il tempio e per Colui che lo abita.</p>
<p class="C23 V21">E chi giura per il cielo, giura per il trono di Dio e per Colui che vi è assiso.</p>
<p class="C23 V22">Guai a voi, scribi e farisei ipocriti, che pagate la decima sulla menta, sull’anéto e sul cumìno, e trasgredite le prescrizioni più gravi della Legge: la giustizia, la misericordia e la fedeltà. Queste invece erano le cose da fare, senza tralasciare quelle.</p>
<p class="C23 V23">Guide cieche, che filtrate il moscerino e ingoiate il cammello!</p>
<p class="C23 V24">Guai a voi, scribi e farisei ipocriti, che pulite l’esterno del bicchiere e del piatto, ma all’interno sono pieni di avidità e d’intemperanza.</p>
<p class="C23 V25">Fariseo cieco, pulisci prima l’interno del bicchiere, perché anche l’esterno diventi pulito!</p>
<p class="C23 V26">Guai a voi, scribi e farisei ipocriti, che assomigliate a sepolcri imbiancati: all’esterno appaiono belli, ma dentro sono pieni di ossa di morti e di ogni marciume.</p>
<p class="C23 V27">Così anche voi: all’esterno apparite giusti davanti alla gente, ma dentro siete pieni di ipocrisia e di iniquità.</p>
<p class="C23 V28">Guai a voi, scribi e farisei ipocriti, che costruite le tombe dei profeti e adornate i sepolcri dei giusti,</p>
<p class="C23 V29">e dite: “Se fossimo vissuti al tempo dei nostri padri, non saremmo stati loro complici nel versare il sangue dei profeti”.</p>
<p class="C23 V30">Così testimoniate, contro voi stessi, di essere figli di chi uccise i profeti.</p>
<p class="C23 V31">Ebbene, voi colmate la misura dei vostri padri.</p>
<p class="C23 V32">Serpenti, razza di vipere, come potrete sfuggire alla condanna della Geènna?</p>
<p class="C23 V33">Perciò ecco, io mando a voi profeti, sapienti e scribi: di questi, alcuni li ucciderete e crocifiggerete, altri li flagellerete nelle vostre sinagoghe e li perseguiterete di città in città;</p>
<p class="C23 V34">perché ricada su di voi tutto il sangue innocente versato sulla terra, dal sangue di Abele il giusto fino al sangue di Zaccaria, figlio di Barachia, che avete ucciso tra il santuario e l’altare.</p>
<p class="C23 V35">In verità io vi dico: tutte queste cose ricadranno su questa generazione.</p>
<p class="C23 V36">Gerusalemme, Gerusalemme, tu che uccidi i profeti e lapidi quelli che sono stati mandati a te, quante volte ho voluto raccogliere i tuoi figli, come una chioccia raccoglie i suoi pulcini sotto le ali, e voi non avete voluto!</p>
<p class="C23 V37">Ecco, la vostra casa è lasciata a voi deserta!</p>
<p class="C23 V38">Vi dico infatti che non mi vedrete più, fino a quando non direte: Benedetto colui che viene nel nome del Signore!». </p>
<p class="C24 V1">Mentre Gesù, uscito dal tempio, se ne andava, gli si avvicinarono i suoi discepoli per fargli osservare le costruzioni del tempio.</p>
<p class="C24 V2">Egli disse loro: «Non vedete tutte queste cose? In verità io vi dico: non sarà lasciata qui pietra su pietra che non sarà distrutta».</p>
<p class="C24 V3">Al monte degli Ulivi poi, sedutosi, i discepoli gli si avvicinarono e, in disparte, gli dissero: «Di’ a noi quando accadranno queste cose e quale sarà il segno della tua venuta e della fine del mondo».</p>
<p class="C24 V4">Gesù rispose loro: «Badate che nessuno vi inganni!</p>
<p class="C24 V5">Molti infatti verranno nel mio nome, dicendo: “Io sono il Cristo”, e trarranno molti in inganno.</p>
<p class="C24 V6">E sentirete di guerre e di rumori di guerre. Guardate di non allarmarvi, perché deve avvenire, ma non è ancora la fine.</p>
<p class="C24 V7">Si solleverà infatti nazione contro nazione e regno contro regno; vi saranno carestie e terremoti in vari luoghi:</p>
<p class="C24 V8">ma tutto questo è solo l’inizio dei dolori.</p>
<p class="C24 V9">Allora vi abbandoneranno alla tribolazione e vi uccideranno, e sarete odiati da tutti i popoli a causa del mio nome.</p>
<p class="C24 V10">Molti ne resteranno scandalizzati, e si tradiranno e odieranno a vicenda.</p>
<p class="C24 V11">Sorgeranno molti falsi profeti e inganneranno molti;</p>
<p class="C24 V12">per il dilagare dell’iniquità, si raffredderà l’amore di molti.</p>
<p class="C24 V13">Ma chi avrà perseverato fino alla fine sarà salvato.</p>
<p class="C24 V14">Questo vangelo del Regno sarà annunciato in tutto il mondo, perché ne sia data testimonianza a tutti i popoli; e allora verrà la fine.</p>
<p class="C24 V15">Quando dunque vedrete presente nel luogo santo l’abominio della devastazione, di cui parlò il profeta Daniele – chi legge, comprenda –,</p>
<p class="C24 V16">allora quelli che sono in Giudea fuggano sui monti,</p>
<p class="C24 V17">chi si trova sulla terrazza non scenda a prendere le cose di casa sua,</p>
<p class="C24 V18">e chi si trova nel campo non torni indietro a prendere il suo mantello.</p>
<p class="C24 V19">In quei giorni guai alle donne incinte e a quelle che allattano!</p>
<p class="C24 V20">Pregate che la vostra fuga non accada d’inverno o di sabato.</p>
<p class="C24 V21">Poiché vi sarà allora una tribolazione grande, quale non vi è mai stata dall’inizio del mondo fino ad ora, né mai più vi sarà.</p>
<p class="C24 V22">E se quei giorni non fossero abbreviati, nessuno si salverebbe; ma, grazie agli eletti, quei giorni saranno abbreviati.</p>
<p class="C24 V23">Allora, se qualcuno vi dirà: “Ecco, il Cristo è qui”, oppure: “È là”, non credeteci;</p>
<p class="C24 V24">perché sorgeranno falsi cristi e falsi profeti e faranno grandi segni e miracoli, così da ingannare, se possibile, anche gli eletti.</p>
<p class="C24 V25">Ecco, io ve l’ho predetto.</p>
<p class="C24 V26">Se dunque vi diranno: “Ecco, è nel deserto”, non andateci; “Ecco, è in casa”, non credeteci.</p>
<p class="C24 V27">Infatti, come la folgore viene da oriente e brilla fino a occidente, così sarà la venuta del Figlio dell’uomo.</p>
<p class="C24 V28">Dovunque sia il cadavere, lì si raduneranno gli avvoltoi.</p>
<p class="C24 V29">Subito dopo la tribolazione di quei giorni, il sole si oscurerà, la luna non darà più la sua luce, le stelle cadranno dal cielo e le potenze dei cieli saranno sconvolte.</p>
<p class="C24 V30">Allora comparirà in cielo il segno del Figlio dell’uomo e allora si batteranno il petto tutte le tribù della terra, e vedranno il Figlio dell’uomo venire sulle nubi del cielo con grande potenza e gloria.</p>
<p class="C24 V31">Egli manderà i suoi angeli, con una grande tromba, ed essi raduneranno i suoi eletti dai quattro venti, da un estremo all’altro dei cieli.</p>
<p class="C24 V32">Dalla pianta di fico imparate la parabola: quando ormai il suo ramo diventa tenero e spuntano le foglie, sapete che l’estate è vicina.</p>
<p class="C24 V33">Così anche voi: quando vedrete tutte queste cose, sappiate che egli è vicino, è alle porte.</p>
<p class="C24 V34">In verità io vi dico: non passerà questa generazione prima che tutto questo avvenga.</p>
<p class="C24 V35">Il cielo e la terra passeranno, ma le mie parole non passeranno.</p>
<p class="C24 V36">Quanto a quel giorno e a quell’ora, nessuno lo sa, né gli angeli del cielo né il Figlio, ma solo il Padre.</p>
<p class="C24 V37">Come furono i giorni di Noè, così sarà la venuta del Figlio dell’uomo.</p>
<p class="C24 V38">Infatti, come nei giorni che precedettero il diluvio mangiavano e bevevano, prendevano moglie e prendevano marito, fino al giorno in cui Noè entrò nell’arca,</p>
<p class="C24 V39">e non si accorsero di nulla finché venne il diluvio e travolse tutti: così sarà anche la venuta del Figlio dell’uomo.</p>
<p class="C24 V40">Allora due uomini saranno nel campo: uno verrà portato via e l’altro lasciato.</p>
<p class="C24 V41">Due donne macineranno alla mola: una verrà portata via e l’altra lasciata.</p>
<p class="C24 V42">Vegliate dunque, perché non sapete in quale giorno il Signore vostro verrà.</p>
<p class="C24 V43">Cercate di capire questo: se il padrone di casa sapesse a quale ora della notte viene il ladro, veglierebbe e non si lascerebbe scassinare la casa.</p>
<p class="C24 V44">Perciò anche voi tenetevi pronti perché, nell’ora che non immaginate, viene il Figlio dell’uomo.</p>
<p class="C24 V45">Chi è dunque il servo fidato e prudente, che il padrone ha messo a capo dei suoi domestici per dare loro il cibo a tempo debito?</p>
<p class="C24 V46">Beato quel servo che il padrone, arrivando, troverà ad agire così!</p>
<p class="C24 V47">Davvero io vi dico: lo metterà a capo di tutti i suoi beni.</p>
<p class="C24 V48">Ma se quel servo malvagio dicesse in cuor suo: “Il mio padrone tarda”,</p>
<p class="C24 V49">e cominciasse a percuotere i suoi compagni e a mangiare e a bere con gli ubriaconi,</p>
<p class="C24 V50">il padrone di quel servo arriverà un giorno in cui non se l’aspetta e a un’ora che non sa,</p>
<p class="C24 V51">lo punirà severamente e gli infliggerà la sorte che meritano gli ipocriti: là sarà pianto e stridore di denti. </p>
<p class="C25 V1">Allora il regno dei cieli sarà simile a dieci vergini che presero le loro lampade e uscirono incontro allo sposo.</p>
<p class="C25 V2">Cinque di esse erano stolte e cinque sagge;</p>
<p class="C25 V3">le stolte presero le loro lampade, ma non presero con sé l’olio;</p>
<p class="C25 V4">le sagge invece, insieme alle loro lampade, presero anche l’olio in piccoli vasi.</p>
<p class="C25 V5">Poiché lo sposo tardava, si assopirono tutte e si addormentarono.</p>
<p class="C25 V6">A mezzanotte si alzò un grido: “Ecco lo sposo! Andategli incontro!”.</p>
<p class="C25 V7">Allora tutte quelle vergini si destarono e prepararono le loro lampade.</p>
<p class="C25 V8">Le stolte dissero alle sagge: “Dateci un po’ del vostro olio, perché le nostre lampade si spengono”.</p>
<p class="C25 V9">Le sagge risposero: “No, perché non venga a mancare a noi e a voi; andate piuttosto dai venditori e compratevene”.</p>
<p class="C25 V10">Ora, mentre quelle andavano a comprare l’olio, arrivò lo sposo e le vergini che erano pronte entrarono con lui alle nozze, e la porta fu chiusa.</p>
<p class="C25 V11">Più tardi arrivarono anche le altre vergini e incominciarono a dire: “Signore, signore, aprici!”.</p>
<p class="C25 V12">Ma egli rispose: “In verità io vi dico: non vi conosco”.</p>
<p class="C25 V13">Vegliate dunque, perché non sapete né il giorno né l’ora.</p>
<p class="C25 V14">Avverrà infatti come a un uomo che, partendo per un viaggio, chiamò i suoi servi e consegnò loro i suoi beni.</p>
<p class="C25 V15">A uno diede cinque talenti, a un altro due, a un altro uno, secondo le capacità di ciascuno; poi partì. Subito</p>
<p class="C25 V16">colui che aveva ricevuto cinque talenti andò a impiegarli, e ne guadagnò altri cinque.</p>
<p class="C25 V17">Così anche quello che ne aveva ricevuti due, ne guadagnò altri due.</p>
<p class="C25 V18">Colui invece che aveva ricevuto un solo talento, andò a fare una buca nel terreno e vi nascose il denaro del suo padrone.</p>
<p class="C25 V19">Dopo molto tempo il padrone di quei servi tornò e volle regolare i conti con loro.</p>
<p class="C25 V20">Si presentò colui che aveva ricevuto cinque talenti e ne portò altri cinque, dicendo: “Signore, mi hai consegnato cinque talenti; ecco, ne ho guadagnati altri cinque”.</p>
<p class="C25 V21">“Bene, servo buono e fedele – gli disse il suo padrone –, sei stato fedele nel poco, ti darò potere su molto; prendi parte alla gioia del tuo padrone”.</p>
<p class="C25 V22">Si presentò poi colui che aveva ricevuto due talenti e disse: “Signore, mi hai consegnato due talenti; ecco, ne ho guadagnati altri due”.</p>
<p class="C25 V23">“Bene, servo buono e fedele – gli disse il suo padrone –, sei stato fedele nel poco, ti darò potere su molto; prendi parte alla gioia del tuo padrone”.</p>
<p class="C25 V24">Si presentò infine anche colui che aveva ricevuto un solo talento e disse: “Signore, so che sei un uomo duro, che mieti dove non hai seminato e raccogli dove non hai sparso.</p>
<p class="C25 V25">Ho avuto paura e sono andato a nascondere il tuo talento sotto terra: ecco ciò che è tuo”.</p>
<p class="C25 V26">Il padrone gli rispose: “Servo malvagio e pigro, tu sapevi che mieto dove non ho seminato e raccolgo dove non ho sparso;</p>
<p class="C25 V27">avresti dovuto affidare il mio denaro ai banchieri e così, ritornando, avrei ritirato il mio con l’interesse.</p>
<p class="C25 V28">Toglietegli dunque il talento, e datelo a chi ha i dieci talenti.</p>
<p class="C25 V29">Perché a chiunque ha, verrà dato e sarà nell’abbondanza; ma a chi non ha, verrà tolto anche quello che ha.</p>
<p class="C25 V30">E il servo inutile gettatelo fuori nelle tenebre; là sarà pianto e stridore di denti”.</p>
<p class="C25 V31">Quando il Figlio dell’uomo verrà nella sua gloria, e tutti gli angeli con lui, siederà sul trono della sua gloria.</p>
<p class="C25 V32">Davanti a lui verranno radunati tutti i popoli. Egli separerà gli uni dagli altri, come il pastore separa le pecore dalle capre,</p>
<p class="C25 V33">e porrà le pecore alla sua destra e le capre alla sinistra.</p>
<p class="C25 V34">Allora il re dirà a quelli che saranno alla sua destra: “Venite, benedetti del Padre mio, ricevete in eredità il regno preparato per voi fin dalla creazione del mondo,</p>
<p class="C25 V35">perché ho avuto fame e mi avete dato da mangiare, ho avuto sete e mi avete dato da bere, ero straniero e mi avete accolto,</p>
<p class="C25 V36">nudo e mi avete vestito, malato e mi avete visitato, ero in carcere e siete venuti a trovarmi”.</p>
<p class="C25 V37">Allora i giusti gli risponderanno: “Signore, quando ti abbiamo visto affamato e ti abbiamo dato da mangiare, o assetato e ti abbiamo dato da bere?</p>
<p class="C25 V38">Quando mai ti abbiamo visto straniero e ti abbiamo accolto, o nudo e ti abbiamo vestito?</p>
<p class="C25 V39">Quando mai ti abbiamo visto malato o in carcere e siamo venuti a visitarti?”.</p>
<p class="C25 V40">E il re risponderà loro: “In verità io vi dico: tutto quello che avete fatto a uno solo di questi miei fratelli più piccoli, l’avete fatto a me”.</p>
<p class="C25 V41">Poi dirà anche a quelli che saranno alla sinistra: “Via, lontano da me, maledetti, nel fuoco eterno, preparato per il diavolo e per i suoi angeli,</p>
<p class="C25 V42">perché ho avuto fame e non mi avete dato da mangiare, ho avuto sete e non mi avete dato da bere,</p>
<p class="C25 V43">ero straniero e non mi avete accolto, nudo e non mi avete vestito, malato e in carcere e non mi avete visitato”.</p>
<p class="C25 V44">Anch’essi allora risponderanno: “Signore, quando ti abbiamo visto affamato o assetato o straniero o nudo o malato o in carcere, e non ti abbiamo servito?”.</p>
<p class="C25 V45">Allora egli risponderà loro: “In verità io vi dico: tutto quello che non avete fatto a uno solo di questi più piccoli, non l’avete fatto a me”.</p>
<p class="C25 V46">E se ne andranno: questi al supplizio eterno, i giusti invece alla vita eterna». </p>
<p class="C26 V1">Terminati tutti questi discorsi, Gesù disse ai suoi discepoli: </p>
<p class="C26 V2">«Voi sapete che fra due giorni è la Pasqua e il Figlio dell’uomo sarà consegnato per essere crocifisso».</p>
<p class="C26 V3">Allora i capi dei sacerdoti e gli anziani del popolo si riunirono nel palazzo del sommo sacerdote, che si chiamava Caifa,</p>
<p class="C26 V4">e tennero consiglio per catturare Gesù con un inganno e farlo morire.</p>
<p class="C26 V5">Dicevano però: «Non durante la festa, perché non avvenga una rivolta fra il popolo».</p>
<p class="C26 V6">Mentre Gesù si trovava a Betània, in casa di Simone il lebbroso,</p>
<p class="C26 V7">gli si avvicinò una donna che aveva un vaso di alabastro, pieno di profumo molto prezioso, e glielo versò sul capo mentre egli stava a tavola.</p>
<p class="C26 V8">I discepoli, vedendo ciò, si sdegnarono e dissero: «Perché questo spreco?</p>
<p class="C26 V9">Si poteva venderlo per molto denaro e darlo ai poveri!».</p>
<p class="C26 V10">Ma Gesù se ne accorse e disse loro: «Perché infastidite questa donna? Ella ha compiuto un’azione buona verso di me.</p>
<p class="C26 V11">I poveri infatti li avete sempre con voi, ma non sempre avete me.</p>
<p class="C26 V12">Versando questo profumo sul mio corpo, lei lo ha fatto in vista della mia sepoltura.</p>
<p class="C26 V13">In verità io vi dico: dovunque sarà annunciato questo Vangelo, nel mondo intero, in ricordo di lei si dirà anche ciò che ella ha fatto».</p>
<p class="C26 V14">Allora uno dei Dodici, chiamato Giuda Iscariota, andò dai capi dei sacerdoti</p>
<p class="C26 V15">e disse: «Quanto volete darmi perché io ve lo consegni?». E quelli gli fissarono trenta monete d’argento.</p>
<p class="C26 V16">Da quel momento cercava l’occasione propizia per consegnarlo.</p>
<p class="C26 V17">Il primo giorno degli Azzimi, i discepoli si avvicinarono a Gesù e gli dissero: «Dove vuoi che prepariamo per te, perché tu possa mangiare la Pasqua?».</p>
<p class="C26 V18">Ed egli rispose: «Andate in città da un tale e ditegli: “Il Maestro dice: Il mio tempo è vicino; farò la Pasqua da te con i miei discepoli”».</p>
<p class="C26 V19">I discepoli fecero come aveva loro ordinato Gesù, e prepararono la Pasqua.</p>
<p class="C26 V20">Venuta la sera, si mise a tavola con i Dodici.</p>
<p class="C26 V21">Mentre mangiavano, disse: «In verità io vi dico: uno di voi mi tradirà».</p>
<p class="C26 V22">Ed essi, profondamente rattristati, cominciarono ciascuno a domandargli: «Sono forse io, Signore?».</p>
<p class="C26 V23">Ed egli rispose: «Colui che ha messo con me la mano nel piatto, è quello che mi tradirà.</p>
<p class="C26 V24">Il Figlio dell’uomo se ne va, come sta scritto di lui; ma guai a quell’uomo dal quale il Figlio dell’uomo viene tradito! Meglio per quell’uomo se non fosse mai nato!».</p>
<p class="C26 V25">Giuda, il traditore, disse: «Rabbì, sono forse io?». Gli rispose: «Tu l’hai detto».</p>
<p class="C26 V26">Ora, mentre mangiavano, Gesù prese il pane, recitò la benedizione, lo spezzò e, mentre lo dava ai discepoli, disse: «Prendete, mangiate: questo è il mio corpo».</p>
<p class="C26 V27">Poi prese il calice, rese grazie e lo diede loro, dicendo: «Bevetene tutti,</p>
<p class="C26 V28">perché questo è il mio sangue dell’alleanza, che è versato per molti per il perdono dei peccati.</p>
<p class="C26 V29">Io vi dico che d’ora in poi non berrò di questo frutto della vite fino al giorno in cui lo berrò nuovo con voi, nel regno del Padre mio».</p>
<p class="C26 V30">Dopo aver cantato l’inno, uscirono verso il monte degli Ulivi.</p>
<p class="C26 V31">Allora Gesù disse loro: «Questa notte per tutti voi sarò motivo di scandalo. Sta scritto infatti: Percuoterò il pastore e saranno disperse le pecore del gregge.</p>
<p class="C26 V32">Ma, dopo che sarò risorto, vi precederò in Galilea».</p>
<p class="C26 V33">Pietro gli disse: «Se tutti si scandalizzeranno di te, io non mi scandalizzerò mai».</p>
<p class="C26 V34">Gli disse Gesù: «In verità io ti dico: questa notte, prima che il gallo canti, tu mi rinnegherai tre volte».</p>
<p class="C26 V35">Pietro gli rispose: «Anche se dovessi morire con te, io non ti rinnegherò». Lo stesso dissero tutti i discepoli.</p>
<p class="C26 V36">Allora Gesù andò con loro in un podere, chiamato Getsèmani, e disse ai discepoli: «Sedetevi qui, mentre io vado là a pregare».</p>
<p class="C26 V37">E, presi con sé Pietro e i due figli di Zebedeo, cominciò a provare tristezza e angoscia.</p>
<p class="C26 V38">E disse loro: «La mia anima è triste fino alla morte; restate qui e vegliate con me».</p>
<p class="C26 V39">Andò un poco più avanti, cadde faccia a terra e pregava, dicendo: «Padre mio, se è possibile, passi via da me questo calice! Però non come voglio io, ma come vuoi tu!».</p>
<p class="C26 V40">Poi venne dai discepoli e li trovò addormentati. E disse a Pietro: «Così, non siete stati capaci di vegliare con me una sola ora?</p>
<p class="C26 V41">Vegliate e pregate, per non entrare in tentazione. Lo spirito è pronto, ma la carne è debole».</p>
<p class="C26 V42">Si allontanò una seconda volta e pregò dicendo: «Padre mio, se questo calice non può passare via senza che io lo beva, si compia la tua volontà».</p>
<p class="C26 V43">Poi venne e li trovò di nuovo addormentati, perché i loro occhi si erano fatti pesanti.</p>
<p class="C26 V44">Li lasciò, si allontanò di nuovo e pregò per la terza volta, ripetendo le stesse parole.</p>
<p class="C26 V45">Poi si avvicinò ai discepoli e disse loro: «Dormite pure e riposatevi! Ecco, l’ora è vicina e il Figlio dell’uomo viene consegnato in mano ai peccatori.</p>
<p class="C26 V46">Alzatevi, andiamo! Ecco, colui che mi tradisce è vicino».</p>
<p class="C26 V47">Mentre ancora egli parlava, ecco arrivare Giuda, uno dei Dodici, e con lui una grande folla con spade e bastoni, mandata dai capi dei sacerdoti e dagli anziani del popolo.</p>
<p class="C26 V48">Il traditore aveva dato loro un segno, dicendo: «Quello che bacerò, è lui; arrestatelo!».</p>
<p class="C26 V49">Subito si avvicinò a Gesù e disse: «Salve, Rabbì!». E lo baciò.</p>
<p class="C26 V50">E Gesù gli disse: «Amico, per questo sei qui!». Allora si fecero avanti, misero le mani addosso a Gesù e lo arrestarono.</p>
<p class="C26 V51">Ed ecco, uno di quelli che erano con Gesù impugnò la spada, la estrasse e colpì il servo del sommo sacerdote, staccandogli un orecchio.</p>
<p class="C26 V52">Allora Gesù gli disse: «Rimetti la tua spada al suo posto, perché tutti quelli che prendono la spada, di spada moriranno.</p>
<p class="C26 V53">O credi che io non possa pregare il Padre mio, che metterebbe subito a mia disposizione più di dodici legioni di angeli?</p>
<p class="C26 V54">Ma allora come si compirebbero le Scritture, secondo le quali così deve avvenire?».</p>
<p class="C26 V55">In quello stesso momento Gesù disse alla folla: «Come se fossi un ladro siete venuti a prendermi con spade e bastoni. Ogni giorno sedevo nel tempio a insegnare, e non mi avete arrestato.</p>
<p class="C26 V56">Ma tutto questo è avvenuto perché si compissero le Scritture dei profeti». Allora tutti i discepoli lo abbandonarono e fuggirono.</p>
<p class="C26 V57">Quelli che avevano arrestato Gesù lo condussero dal sommo sacerdote Caifa, presso il quale si erano riuniti gli scribi e gli anziani.</p>
<p class="C26 V58">Pietro intanto lo aveva seguito, da lontano, fino al palazzo del sommo sacerdote; entrò e stava seduto fra i servi, per vedere come sarebbe andata a finire.</p>
<p class="C26 V59">I capi dei sacerdoti e tutto il sinedrio cercavano una falsa testimonianza contro Gesù, per metterlo a morte;</p>
<p class="C26 V60">ma non la trovarono, sebbene si fossero presentati molti falsi testimoni. Finalmente se ne presentarono due,</p>
<p class="C26 V61">che affermarono: «Costui ha dichiarato: “Posso distruggere il tempio di Dio e ricostruirlo in tre giorni”».</p>
<p class="C26 V62">Il sommo sacerdote si alzò e gli disse: «Non rispondi nulla? Che cosa testimoniano costoro contro di te?».</p>
<p class="C26 V63">Ma Gesù taceva. Allora il sommo sacerdote gli disse: «Ti scongiuro, per il Dio vivente, di dirci se sei tu il Cristo, il Figlio di Dio».</p>
<p class="C26 V64">«Tu l’hai detto – gli rispose Gesù –; anzi io vi dico: d’ora innanzi vedrete il Figlio dell’uomo seduto alla destra della Potenza e venire sulle nubi del cielo».</p>
<p class="C26 V65">Allora il sommo sacerdote si stracciò le vesti dicendo: «Ha bestemmiato! Che bisogno abbiamo ancora di testimoni? Ecco, ora avete udito la bestemmia;</p>
<p class="C26 V66">che ve ne pare?». E quelli risposero: «È reo di morte!».</p>
<p class="C26 V67">Allora gli sputarono in faccia e lo percossero; altri lo schiaffeggiarono,</p>
<p class="C26 V68">dicendo: «Fa’ il profeta per noi, Cristo! Chi è che ti ha colpito?».</p>
<p class="C26 V69">Pietro intanto se ne stava seduto fuori, nel cortile. Una giovane serva gli si avvicinò e disse: «Anche tu eri con Gesù, il Galileo!».</p>
<p class="C26 V70">Ma egli negò davanti a tutti dicendo: «Non capisco che cosa dici».</p>
<p class="C26 V71">Mentre usciva verso l’atrio, lo vide un’altra serva e disse ai presenti: «Costui era con Gesù, il Nazareno».</p>
<p class="C26 V72">Ma egli negò di nuovo, giurando: «Non conosco quell’uomo!».</p>
<p class="C26 V73">Dopo un poco, i presenti si avvicinarono e dissero a Pietro: «È vero, anche tu sei uno di loro: infatti il tuo accento ti tradisce!».</p>
<p class="C26 V74">Allora egli cominciò a imprecare e a giurare: «Non conosco quell’uomo!». E subito un gallo cantò.</p>
<p class="C26 V75">E Pietro si ricordò della parola di Gesù, che aveva detto: «Prima che il gallo canti, tu mi rinnegherai tre volte». E, uscito fuori, pianse amaramente. </p>
<p class="C27 V1">Venuto il mattino, tutti i capi dei sacerdoti e gli anziani del popolo tennero consiglio contro Gesù per farlo morire.</p>
<p class="C27 V2">Poi lo misero in catene, lo condussero via e lo consegnarono al governatore Pilato.</p>
<p class="C27 V3">Allora Giuda – colui che lo tradì –, vedendo che Gesù era stato condannato, preso dal rimorso, riportò le trenta monete d’argento ai capi dei sacerdoti e agli anziani,</p>
<p class="C27 V4">dicendo: «Ho peccato, perché ho tradito sangue innocente». Ma quelli dissero: «A noi che importa? Pensaci tu!».</p>
<p class="C27 V5">Egli allora, gettate le monete d’argento nel tempio, si allontanò e andò a impiccarsi.</p>
<p class="C27 V6">I capi dei sacerdoti, raccolte le monete, dissero: «Non è lecito metterle nel tesoro, perché sono prezzo di sangue».</p>
<p class="C27 V7">Tenuto consiglio, comprarono con esse il «Campo del vasaio» per la sepoltura degli stranieri.</p>
<p class="C27 V8">Perciò quel campo fu chiamato «Campo di sangue» fino al giorno d’oggi.</p>
<p class="C27 V9">Allora si compì quanto era stato detto per mezzo del profeta Geremia: E presero trenta monete d’argento, il prezzo di colui che a tal prezzo fu valutato dai figli d’Israele,</p>
<p class="C27 V10">e le diedero per il campo del vasaio, come mi aveva ordinato il Signore.</p>
<p class="C27 V11">Gesù intanto comparve davanti al governatore, e il governatore lo interrogò dicendo: «Sei tu il re dei Giudei?». Gesù rispose: «Tu lo dici».</p>
<p class="C27 V12">E mentre i capi dei sacerdoti e gli anziani lo accusavano, non rispose nulla.</p>
<p class="C27 V13">Allora Pilato gli disse: «Non senti quante testimonianze portano contro di te?».</p>
<p class="C27 V14">Ma non gli rispose neanche una parola, tanto che il governatore rimase assai stupito.</p>
<p class="C27 V15">A ogni festa, il governatore era solito rimettere in libertà per la folla un carcerato, a loro scelta.</p>
<p class="C27 V16">In quel momento avevano un carcerato famoso, di nome Barabba.</p>
<p class="C27 V17">Perciò, alla gente che si era radunata, Pilato disse: «Chi volete che io rimetta in libertà per voi: Barabba o Gesù, chiamato Cristo?».</p>
<p class="C27 V18">Sapeva bene infatti che glielo avevano consegnato per invidia.</p>
<p class="C27 V19">Mentre egli sedeva in tribunale, sua moglie gli mandò a dire: «Non avere a che fare con quel giusto, perché oggi, in sogno, sono stata molto turbata per causa sua».</p>
<p class="C27 V20">Ma i capi dei sacerdoti e gli anziani persuasero la folla a chiedere Barabba e a far morire Gesù.</p>
<p class="C27 V21">Allora il governatore domandò loro: «Di questi due, chi volete che io rimetta in libertà per voi?». Quelli risposero: «Barabba!».</p>
<p class="C27 V22">Chiese loro Pilato: «Ma allora, che farò di Gesù, chiamato Cristo?». Tutti risposero: «Sia crocifisso!».</p>
<p class="C27 V23">Ed egli disse: «Ma che male ha fatto?». Essi allora gridavano più forte: «Sia crocifisso!».</p>
<p class="C27 V24">Pilato, visto che non otteneva nulla, anzi che il tumulto aumentava, prese dell’acqua e si lavò le mani davanti alla folla, dicendo: «Non sono responsabile di questo sangue. Pensateci voi!».</p>
<p class="C27 V25">E tutto il popolo rispose: «Il suo sangue ricada su di noi e sui nostri figli».</p>
<p class="C27 V26">Allora rimise in libertà per loro Barabba e, dopo aver fatto flagellare Gesù, lo consegnò perché fosse crocifisso.</p>
<p class="C27 V27">Allora i soldati del governatore condussero Gesù nel pretorio e gli radunarono attorno tutta la truppa.</p>
<p class="C27 V28">Lo spogliarono, gli fecero indossare un mantello scarlatto,</p>
<p class="C27 V29">intrecciarono una corona di spine, gliela posero sul capo e gli misero una canna nella mano destra. Poi, inginocchiandosi davanti a lui, lo deridevano: «Salve, re dei Giudei!».</p>
<p class="C27 V30">Sputandogli addosso, gli tolsero di mano la canna e lo percuotevano sul capo.</p>
<p class="C27 V31">Dopo averlo deriso, lo spogliarono del mantello e gli rimisero le sue vesti, poi lo condussero via per crocifiggerlo.</p>
<p class="C27 V32">Mentre uscivano, incontrarono un uomo di Cirene, chiamato Simone, e lo costrinsero a portare la sua croce.</p>
<p class="C27 V33">Giunti al luogo detto Gòlgota, che significa «Luogo del cranio»,</p>
<p class="C27 V34">gli diedero da bere vino mescolato con fiele. Egli lo assaggiò, ma non ne volle bere.</p>
<p class="C27 V35">Dopo averlo crocifisso, si divisero le sue vesti, tirandole a sorte.</p>
<p class="C27 V36">Poi, seduti, gli facevano la guardia.</p>
<p class="C27 V37">Al di sopra del suo capo posero il motivo scritto della sua condanna: «Costui è Gesù, il re dei Giudei».</p>
<p class="C27 V38">Insieme a lui vennero crocifissi due ladroni, uno a destra e uno a sinistra.</p>
<p class="C27 V39">Quelli che passavano di lì lo insultavano, scuotendo il capo</p>
<p class="C27 V40">e dicendo: «Tu, che distruggi il tempio e in tre giorni lo ricostruisci, salva te stesso, se tu sei Figlio di Dio, e scendi dalla croce!».</p>
<p class="C27 V41">Così anche i capi dei sacerdoti, con gli scribi e gli anziani, facendosi beffe di lui dicevano:</p>
<p class="C27 V42">«Ha salvato altri e non può salvare se stesso! È il re d’Israele; scenda ora dalla croce e crederemo in lui.</p>
<p class="C27 V43">Ha confidato in Dio; lo liberi lui, ora, se gli vuol bene. Ha detto infatti: “Sono Figlio di Dio”!».</p>
<p class="C27 V44">Anche i ladroni crocifissi con lui lo insultavano allo stesso modo.</p>
<p class="C27 V45">A mezzogiorno si fece buio su tutta la terra, fino alle tre del pomeriggio.</p>
<p class="C27 V46">Verso le tre, Gesù gridò a gran voce: «Elì, Elì, lemà sabactàni?», che significa: «Dio mio, Dio mio, perché mi hai abbandonato?».</p>
<p class="C27 V47">Udendo questo, alcuni dei presenti dicevano: «Costui chiama Elia».</p>
<p class="C27 V48">E subito uno di loro corse a prendere una spugna, la inzuppò di aceto, la fissò su una canna e gli dava da bere.</p>
<p class="C27 V49">Gli altri dicevano: «Lascia! Vediamo se viene Elia a salvarlo!».</p>
<p class="C27 V50">Ma Gesù di nuovo gridò a gran voce ed emise lo spirito.</p>
<p class="C27 V51">Ed ecco, il velo del tempio si squarciò in due, da cima a fondo, la terra tremò, le rocce si spezzarono,</p>
<p class="C27 V52">i sepolcri si aprirono e molti corpi di santi, che erano morti, risuscitarono.</p>
<p class="C27 V53">Uscendo dai sepolcri, dopo la sua risurrezione, entrarono nella città santa e apparvero a molti.</p>
<p class="C27 V54">Il centurione, e quelli che con lui facevano la guardia a Gesù, alla vista del terremoto e di quello che succedeva, furono presi da grande timore e dicevano: «Davvero costui era Figlio di Dio!».</p>
<p class="C27 V55">Vi erano là anche molte donne, che osservavano da lontano; esse avevano seguito Gesù dalla Galilea per servirlo.</p>
<p class="C27 V56">Tra queste c’erano Maria di Màgdala, Maria madre di Giacomo e di Giuseppe, e la madre dei figli di Zebedeo.</p>
<p class="C27 V57">Venuta la sera, giunse un uomo ricco, di Arimatea, chiamato Giuseppe; anche lui era diventato discepolo di Gesù.</p>
<p class="C27 V58">Questi si presentò a Pilato e chiese il corpo di Gesù. Pilato allora ordinò che gli fosse consegnato.</p>
<p class="C27 V59">Giuseppe prese il corpo, lo avvolse in un lenzuolo pulito</p>
<p class="C27 V60">e lo depose nel suo sepolcro nuovo, che si era fatto scavare nella roccia; rotolata poi una grande pietra all’entrata del sepolcro, se ne andò.</p>
<p class="C27 V61">Lì, sedute di fronte alla tomba, c’erano Maria di Màgdala e l’altra Maria.</p>
<p class="C27 V62">Il giorno seguente, quello dopo la Parasceve, si riunirono presso Pilato i capi dei sacerdoti e i farisei,</p>
<p class="C27 V63">dicendo: «Signore, ci siamo ricordati che quell’impostore, mentre era vivo, disse: “Dopo tre giorni risorgerò”.</p>
<p class="C27 V64">Ordina dunque che la tomba venga vigilata fino al terzo giorno, perché non arrivino i suoi discepoli, lo rubino e poi dicano al popolo: “È risorto dai morti”. Così quest’ultima impostura sarebbe peggiore della prima!».</p>
<p class="C27 V65">Pilato disse loro: «Avete le guardie: andate e assicurate la sorveglianza come meglio credete».</p>
<p class="C27 V66">Essi andarono e, per rendere sicura la tomba, sigillarono la pietra e vi lasciarono le guardie. </p>
<p class="C28 V1">Dopo il sabato, all’alba del primo giorno della settimana, Maria di Màgdala e l’altra Maria andarono a visitare la tomba.</p>
<p class="C28 V2">Ed ecco, vi fu un gran terremoto. Un angelo del Signore, infatti, sceso dal cielo, si avvicinò, rotolò la pietra e si pose a sedere su di essa.</p>
<p class="C28 V3">Il suo aspetto era come folgore e il suo vestito bianco come neve.</p>
<p class="C28 V4">Per lo spavento che ebbero di lui, le guardie furono scosse e rimasero come morte.</p>
<p class="C28 V5">L’angelo disse alle donne: «Voi non abbiate paura! So che cercate Gesù, il crocifisso.</p>
<p class="C28 V6">Non è qui. È risorto, infatti, come aveva detto; venite, guardate il luogo dove era stato deposto.</p>
<p class="C28 V7">Presto, andate a dire ai suoi discepoli: “È risorto dai morti, ed ecco, vi precede in Galilea; là lo vedrete”. Ecco, io ve l’ho detto».</p>
<p class="C28 V8">Abbandonato in fretta il sepolcro con timore e gioia grande, le donne corsero a dare l’annuncio ai suoi discepoli.</p>
<p class="C28 V9">Ed ecco, Gesù venne loro incontro e disse: «Salute a voi!». Ed esse si avvicinarono, gli abbracciarono i piedi e lo adorarono.</p>
<p class="C28 V10">Allora Gesù disse loro: «Non temete; andate ad annunciare ai miei fratelli che vadano in Galilea: là mi vedranno».</p>
<p class="C28 V11">Mentre esse erano in cammino, ecco, alcune guardie giunsero in città e annunciarono ai capi dei sacerdoti tutto quanto era accaduto.</p>
<p class="C28 V12">Questi allora si riunirono con gli anziani e, dopo essersi consultati, diedero una buona somma di denaro ai soldati,</p>
<p class="C28 V13">dicendo: «Dite così: “I suoi discepoli sono venuti di notte e l’hanno rubato, mentre noi dormivamo”.</p>
<p class="C28 V14">E se mai la cosa venisse all’orecchio del governatore, noi lo persuaderemo e vi libereremo da ogni preoccupazione».</p>
<p class="C28 V15">Quelli presero il denaro e fecero secondo le istruzioni ricevute. Così questo racconto si è divulgato fra i Giudei fino ad oggi.</p>
<p class="C28 V16">Gli undici discepoli, intanto, andarono in Galilea, sul monte che Gesù aveva loro indicato.</p>
<p class="C28 V17">Quando lo videro, si prostrarono. Essi però dubitarono.</p>
<p class="C28 V18">Gesù si avvicinò e disse loro: «A me è stato dato ogni potere in cielo e sulla terra.</p>
<p class="C28 V19">Andate dunque e fate discepoli tutti i popoli, battezzandoli nel nome del Padre e del Figlio e dello Spirito Santo,</p>
<p class="C28 V20">insegnando loro a osservare tutto ciò che vi ho comandato. Ed ecco, io sono con voi tutti i giorni, fino alla fine del mondo».   </p>
</div>
</div>
<div class="edizione CEI1974">
<div class="libro Mt">
<p class="CCAPITOLO VVERSO">TESTO</p>
<p class="C1 V1">Genealogia di Gesù Cristo figlio di Davide, figlio di Abramo.</p>
<p class="C1 V2">Abramo generò Isacco, Isacco generò Giacobbe, Giacobbe generò Giuda e i suoi fratelli,</p>
<p class="C1 V3">Giuda generò Fares e Zara da Tamar, Fares generò Esròm, Esròm generò Aram,</p>
<p class="C1 V4">Aram generò Aminadàb, Aminadàb generò Naassòn, Naassòn generò Salmòn,</p>
<p class="C1 V5">Salmòn generò Booz da Racab, Booz generò Obed da Rut, Obed generò Iesse,</p>
<p class="C1 V6">Iesse generò il re Davide. Davide generò Salomone da quella che era stata la moglie di Urìa,</p>
<p class="C1 V7">Salomone generò Roboamo, Roboamo generò Abìa, Abìa generò Asàf,</p>
<p class="C1 V8">Asàf generò Giòsafat, Giòsafat generò Ioram, Ioram generò Ozia,</p>
<p class="C1 V9">Ozia generò Ioatam, Ioatam generò Acaz, Acaz generò Ezechia,</p>
<p class="C1 V10">Ezechia generò Manasse, Manasse generò Amos, Amos generò Giosia,</p>
<p class="C1 V11">Giosia generò Ieconia e i suoi fratelli, al tempo della deportazione in Babilonia.</p>
<p class="C1 V12">Dopo la deportazione in Babilonia, Ieconia generò Salatiel, Salatiel generò Zorobabèle,</p>
<p class="C1 V13">Zorobabèle generò Abiùd, Abiùd generò Elìacim, Elìacim generò Azor,</p>
<p class="C1 V14">Azor generò Sadoc, Sadoc generò Achim, Achim generò Eliùd,</p>
<p class="C1 V15">Eliùd generò Eleàzar, Eleàzar generò Mattan, Mattan generò Giacobbe,</p>
<p class="C1 V16">Giacobbe generò Giuseppe, lo sposo di Maria, dalla quale è nato Gesù chiamato Cristo.</p>
<p class="C1 V17">La somma di tutte le generazioni, da Abramo a Davide, è così di quattordici; da Davide fino alla deportazione in Babilonia è ancora di quattordici; dalla deportazione in Babilonia a Cristo è, infine, di quattordici.</p>
<p class="C1 V18">Ecco come avvenne la nascita di Gesù Cristo: sua madre Maria, essendo promessa sposa di Giuseppe, prima che andassero a vivere insieme si trovò incinta per opera dello Spirito Santo.</p>
<p class="C1 V19">Giuseppe suo sposo, che era giusto e non voleva ripudiarla, decise di licenziarla in segreto.</p>
<p class="C1 V20">Mentre però stava pensando a queste cose, ecco che gli apparve in sogno un angelo del Signore e gli disse: «Giuseppe, figlio di Davide, non temere di prendere con te Maria, tua sposa, perché quel che è generato in lei viene dallo Spirito Santo.</p>
<p class="C1 V21">Essa partorirà un figlio e tu lo chiamerai Gesù: egli infatti salverà il suo popolo dai suoi peccati».</p>
<p class="C1 V22">Tutto questo avvenne perché si adempisse ciò che era stato detto dal Signore per mezzo del profeta:</p>
<p class="C1 V23">Ecco, la vergine concepirà e partorirà un figlio che sarà chiamato Emmanuele, che significa Dio con noi.</p>
<p class="C1 V24">Destatosi dal sonno, Giuseppe fece come gli aveva ordinato l'angelo del Signore e prese con sé la sua sposa,</p>
<p class="C1 V25">la quale, senza che egli la conoscesse, partorì un figlio, che egli chiamò Gesù.</p>
<p class="C2 V1">Gesù nacque a Betlemme di Giudea, al tempo del re Erode. Alcuni Magi giunsero da oriente a Gerusalemme e domandavano:</p>
<p class="C2 V2">«Dov'è il re dei Giudei che è nato? Abbiamo visto sorgere la sua stella, e siamo venuti per adorarlo».</p>
<p class="C2 V3">All'udire queste parole, il re Erode restò turbato e con lui tutta Gerusalemme.</p>
<p class="C2 V4">Riuniti tutti i sommi sacerdoti e gli scribi del popolo, s'informava da loro sul luogo in cui doveva nascere il Messia.</p>
<p class="C2 V5">Gli risposero: «A Betlemme di Giudea, perché così è scritto per mezzo del profeta:</p>
<p class="C2 V6">E tu, Betlemme, terra di Giuda, non sei davvero il più piccolo capoluogo di Giuda: da te uscirà infatti un capo che pascerà il mio popolo, Israele».</p>
<p class="C2 V7">Allora Erode, chiamati segretamente i Magi, si fece dire con esattezza da loro il tempo in cui era apparsa la stella</p>
<p class="C2 V8">e li inviò a Betlemme esortandoli: «Andate e informatevi accuratamente del bambino e, quando l'avrete trovato, fatemelo sapere, perché anch'io venga ad adorarlo».</p>
<p class="C2 V9">Udite le parole del re, essi partirono. Ed ecco la stella, che avevano visto nel suo sorgere, li precedeva, finché giunse e si fermò sopra il luogo dove si trovava il bambino.</p>
<p class="C2 V10">Al vedere la stella, essi provarono una grandissima gioia.</p>
<p class="C2 V11">Entrati nella casa, videro il bambino con Maria sua madre, e prostratisi lo adorarono. Poi aprirono i loro scrigni e gli offrirono in dono oro, incenso e mirra.</p>
<p class="C2 V12">Avvertiti poi in sogno di non tornare da Erode, per un'altra strada fecero ritorno al loro paese.</p>
<p class="C2 V13">Essi erano appena partiti, quando un angelo del Signore apparve in sogno a Giuseppe e gli disse: «Alzati, prendi con te il bambino e sua madre e fuggi in Egitto, e resta là finché non ti avvertirò, perché Erode sta cercando il bambino per ucciderlo».</p>
<p class="C2 V14">Giuseppe, destatosi, prese con sé il bambino e sua madre nella notte e fuggì in Egitto,</p>
<p class="C2 V15">dove rimase fino alla morte di Erode, perché si adempisse ciò che era stato detto dal Signore per mezzo del profeta: Dall'Egitto ho chiamato il mio figlio.</p>
<p class="C2 V16">Erode, accortosi che i Magi si erano presi gioco di lui, s'infuriò e mandò ad uccidere tutti i bambini di Betlemme e del suo territorio dai due anni in giù, corrispondenti al tempo su cui era stato informato dai Magi.</p>
<p class="C2 V17">Allora si adempì quel che era stato detto per mezzo del profeta Geremia:</p>
<p class="C2 V18">Un grido è stato udito in Rama, un pianto e un lamento grande; Rachele piange i suoi figli e non vuole essere consolata, perché non sono più.</p>
<p class="C2 V19">Morto Erode, un angelo del Signore apparve in sogno a Giuseppe in Egitto</p>
<p class="C2 V20">e gli disse: «Alzati, prendi con te il bambino e sua madre e va' nel paese d'Israele; perché sono morti coloro che insidiavano la vita del bambino».</p>
<p class="C2 V21">Egli, alzatosi, prese con sé il bambino e sua madre, ed entrò nel paese d'Israele.</p>
<p class="C2 V22">Avendo però saputo che era re della Giudea Archelào al posto di suo padre Erode, ebbe paura di andarvi. Avvertito poi in sogno, si ritirò nelle regioni della Galilea</p>
<p class="C2 V23">e, appena giunto, andò ad abitare in una città chiamata Nazaret, perché si adempisse ciò che era stato detto dai profeti: «Sarà chiamato Nazareno».</p>
<p class="C3 V1">In quei giorni comparve Giovanni il Battista a predicare nel deserto della Giudea,</p>
<p class="C3 V2">dicendo: «Convertitevi, perché il regno dei cieli è vicino!».</p>
<p class="C3 V3">Egli è colui che fu annunziato dal profeta Isaia quando disse: Voce di uno che grida nel deserto: Preparate la via del Signore, raddrizzate i suoi sentieri!</p>
<p class="C3 V4">Giovanni portava un vestito di peli di cammello e una cintura di pelle attorno ai fianchi; il suo cibo erano locuste e miele selvatico.</p>
<p class="C3 V5">Allora accorrevano a lui da Gerusalemme, da tutta la Giudea e dalla zona adiacente il Giordano;</p>
<p class="C3 V6">e, confessando i loro peccati, si facevano battezzare da lui nel fiume Giordano.</p>
<p class="C3 V7">Vedendo però molti farisei e sadducei venire al suo battesimo, disse loro: «Razza di vipere! Chi vi ha suggerito di sottrarvi all'ira imminente?</p>
<p class="C3 V8">Fate dunque frutti degni di conversione,</p>
<p class="C3 V9">e non crediate di poter dire fra voi: Abbiamo Abramo per padre. Vi dico che Dio può far sorgere figli di Abramo da queste pietre.</p>
<p class="C3 V10">Già la scure è posta alla radice degli alberi: ogni albero che non produce frutti buoni viene tagliato e gettato nel fuoco.</p>
<p class="C3 V11">Io vi battezzo con acqua per la conversione; ma colui che viene dopo di me è più potente di me e io non son degno neanche di portargli i sandali; egli vi battezzerà in Spirito santo e fuoco.</p>
<p class="C3 V12">Egli ha in mano il ventilabro, pulirà la sua aia e raccoglierà il suo grano nel granaio, ma brucerà la pula con un fuoco inestinguibile».</p>
<p class="C3 V13">In quel tempo Gesù dalla Galilea andò al Giordano da Giovanni per farsi battezzare da lui.</p>
<p class="C3 V14">Giovanni però voleva impedirglielo, dicendo: «Io ho bisogno di essere battezzato da te e tu vieni da me?».</p>
<p class="C3 V15">Ma Gesù gli disse: «Lascia fare per ora, poiché conviene che così adempiamo ogni giustizia». Allora Giovanni acconsentì.</p>
<p class="C3 V16">Appena battezzato, Gesù uscì dall'acqua: ed ecco, si aprirono i cieli ed egli vide lo Spirito di Dio scendere come una colomba e venire su di lui.</p>
<p class="C3 V17">Ed ecco una voce dal cielo che disse: «Questi è il Figlio mio prediletto, nel quale mi sono compiaciuto».</p>
<p class="C4 V1">Allora Gesù fu condotto dallo Spirito nel deserto per esser tentato dal diavolo.</p>
<p class="C4 V2">E dopo aver digiunato quaranta giorni e quaranta notti, ebbe fame.</p>
<p class="C4 V3">Il tentatore allora gli si accostò e gli disse: «Se sei Figlio di Dio, di' che questi sassi diventino pane».</p>
<p class="C4 V4">Ma egli rispose: «Sta scritto: Non di solo pane vivrà l'uomo, ma di ogni parola che esce dalla bocca di Dio».</p>
<p class="C4 V5">Allora il diavolo lo condusse con sé nella città santa, lo depose sul pinnacolo del tempio</p>
<p class="C4 V6">e gli disse: «Se sei Figlio di Dio, gettati giù, poiché sta scritto: Ai suoi angeli darà ordini a tuo riguardo, ed essi ti sorreggeranno con le loro mani, perché non abbia a urtare contro un sasso il tuo piede».</p>
<p class="C4 V7">Gesù gli rispose: «Sta scritto anche: Non tentare il Signore Dio tuo».</p>
<p class="C4 V8">Di nuovo il diavolo lo condusse con sé sopra un monte altissimo e gli mostrò tutti i regni del mondo con la loro gloria e gli disse:</p>
<p class="C4 V9">«Tutte queste cose io ti darò, se, prostrandoti, mi adorerai».</p>
<p class="C4 V10">Ma Gesù gli rispose: «Vattene, satana! Sta scritto: Adora il Signore Dio tuo e a lui solo rendi culto».</p>
<p class="C4 V11">Allora il diavolo lo lasciò ed ecco angeli gli si accostarono e lo servivano.</p>
<p class="C4 V12">Avendo intanto saputo che Giovanni era stato arrestato, Gesù si ritirò nella Galilea</p>
<p class="C4 V13">e, lasciata Nazaret, venne ad abitare a Cafarnao, presso il mare, nel territorio di Zàbulon e di Nèftali,</p>
<p class="C4 V14">perché si adempisse ciò che era stato detto per mezzo del profeta Isaia:</p>
<p class="C4 V15">Il paese di Zàbulon e il paese di Nèftali, sulla via del mare, al di là del Giordano, Galilea delle genti;</p>
<p class="C4 V16">il popolo immerso nelle tenebre ha visto una grande luce; su quelli che dimoravano in terra e ombra di morte una luce si è levata.</p>
<p class="C4 V17">Da allora Gesù cominciò a predicare e a dire: «Convertitevi, perché il regno dei cieli è vicino».</p>
<p class="C4 V18">Mentre camminava lungo il mare di Galilea vide due fratelli, Simone, chiamato Pietro, e Andrea suo fratello, che gettavano la rete in mare, poiché erano pescatori.</p>
<p class="C4 V19">E disse loro: «Seguitemi, vi farò pescatori di uomini».</p>
<p class="C4 V20">Ed essi subito, lasciate le reti, lo seguirono.</p>
<p class="C4 V21">Andando oltre, vide altri due fratelli, Giacomo di Zebedèo e Giovanni suo fratello, che nella barca insieme con Zebedèo, loro padre, riassettavano le reti; e li chiamò.</p>
<p class="C4 V22">Ed essi subito, lasciata la barca e il padre, lo seguirono.</p>
<p class="C4 V23">Gesù andava attorno per tutta la Galilea, insegnando nelle loro sinagoghe e predicando la buona novella del regno e curando ogni sorta di malattie e di infermità nel popolo.</p>
<p class="C4 V24">La sua fama si sparse per tutta la Siria e così condussero a lui tutti i malati, tormentati da varie malattie e dolori, indemoniati, epilettici e paralitici; ed egli li guariva.</p>
<p class="C4 V25">E grandi folle cominciarono a seguirlo dalla Galilea, dalla Decàpoli, da Gerusalemme, dalla Giudea e da oltre il Giordano.</p>
<p class="C5 V1">Vedendo le folle, Gesù salì sulla montagna e, messosi a sedere, gli si avvicinarono i suoi discepoli.</p>
<p class="C5 V2">Prendendo allora la parola, li ammaestrava dicendo:</p>
<p class="C5 V3">«Beati i poveri in spirito, perché di essi è il regno dei cieli.</p>
<p class="C5 V4">Beati gli afflitti, perché saranno consolati.</p>
<p class="C5 V5">Beati i miti, perché erediteranno la terra.</p>
<p class="C5 V6">Beati quelli che hanno fame e sete della giustizia, perché saranno saziati.</p>
<p class="C5 V7">Beati i misericordiosi, perché troveranno misericordia.</p>
<p class="C5 V8">Beati i puri di cuore, perché vedranno Dio.</p>
<p class="C5 V9">Beati gli operatori di pace, perché saranno chiamati figli di Dio.</p>
<p class="C5 V10">Beati i perseguitati per causa della giustizia, perché di essi è il regno dei cieli.</p>
<p class="C5 V11">Beati voi quando vi insulteranno, vi perseguiteranno e, mentendo, diranno ogni sorta di male contro di voi per causa mia.</p>
<p class="C5 V12">Rallegratevi ed esultate, perché grande è la vostra ricompensa nei cieli. Così infatti hanno perseguitato i profeti prima di voi.</p>
<p class="C5 V13">Voi siete il sale della terra; ma se il sale perdesse il sapore, con che cosa lo si potrà render salato? A null'altro serve che ad essere gettato via e calpestato dagli uomini.</p>
<p class="C5 V14">Voi siete la luce del mondo; non può restare nascosta una città collocata sopra un monte,</p>
<p class="C5 V15">né si accende una lucerna per metterla sotto il moggio, ma sopra il lucerniere perché faccia luce a tutti quelli che sono nella casa.</p>
<p class="C5 V16">Così risplenda la vostra luce davanti agli uomini, perché vedano le vostre opere buone e rendano gloria al vostro Padre che è nei cieli.</p>
<p class="C5 V17">Non pensate che io sia venuto ad abolire la Legge o i Profeti; non son venuto per abolire, ma per dare compimento.</p>
<p class="C5 V18">In verità vi dico: finché non siano passati il cielo e la terra, non passerà neppure un iota o un segno dalla legge, senza che tutto sia compiuto.</p>
<p class="C5 V19">Chi dunque trasgredirà uno solo di questi precetti, anche minimi, e insegnerà agli uomini a fare altrettanto, sarà considerato minimo nel regno dei cieli. Chi invece li osserverà e li insegnerà agli uomini, sarà considerato grande nel regno dei cieli.</p>
<p class="C5 V20">Poiché io vi dico: se la vostra giustizia non supererà quella degli scribi e dei farisei, non entrerete nel regno dei cieli.</p>
<p class="C5 V21">Avete inteso che fu detto agli antichi: Non uccidere; chi avrà ucciso sarà sottoposto a giudizio.</p>
<p class="C5 V22">Ma io vi dico: chiunque si adira con il proprio fratello, sarà sottoposto a giudizio. Chi poi dice al fratello: stupido, sarà sottoposto al sinedrio; e chi gli dice: pazzo, sarà sottoposto al fuoco della Geenna.</p>
<p class="C5 V23">Se dunque presenti la tua offerta sull'altare e lì ti ricordi che tuo fratello ha qualche cosa contro di te,</p>
<p class="C5 V24">lascia lì il tuo dono davanti all'altare e va' prima a riconciliarti con il tuo fratello e poi torna ad offrire il tuo dono.</p>
<p class="C5 V25">Mettiti presto d'accordo con il tuo avversario mentre sei per via con lui, perché l'avversario non ti consegni al giudice e il giudice alla guardia e tu venga gettato in prigione.</p>
<p class="C5 V26">In verità ti dico: non uscirai di là finché tu non abbia pagato fino all'ultimo spicciolo!</p>
<p class="C5 V27">Avete inteso che fu detto: Non commettere adulterio;</p>
<p class="C5 V28">ma io vi dico: chiunque guarda una donna per desiderarla, ha già commesso adulterio con lei nel suo cuore.</p>
<p class="C5 V29">Se il tuo occhio destro ti è occasione di scandalo, cavalo e gettalo via da te: conviene che perisca uno dei tuoi membri, piuttosto che tutto il tuo corpo venga gettato nella Geenna.</p>
<p class="C5 V30">E se la tua mano destra ti è occasione di scandalo, tagliala e gettala via da te: conviene che perisca uno dei tuoi membri, piuttosto che tutto il tuo corpo vada a finire nella Geenna.</p>
<p class="C5 V31">Fu pure detto: Chi ripudia la propria moglie, le dia l'atto di ripudio;</p>
<p class="C5 V32">ma io vi dico: chiunque ripudia sua moglie, eccetto il caso di concubinato, la espone all'adulterio e chiunque sposa una ripudiata, commette adulterio.</p>
<p class="C5 V33">Avete anche inteso che fu detto agli antichi: Non spergiurare, ma adempi con il Signore i tuoi giuramenti;</p>
<p class="C5 V34">ma io vi dico: non giurate affatto: né per il cielo, perché è il trono di Dio;</p>
<p class="C5 V35">né per la terra, perché è lo sgabello per i suoi piedi; né per Gerusalemme, perché è la città del gran re.</p>
<p class="C5 V36">Non giurare neppure per la tua testa, perché non hai il potere di rendere bianco o nero un solo capello.</p>
<p class="C5 V37">Sia invece il vostro parlare sì, sì; no, no; il di più viene dal maligno.</p>
<p class="C5 V38">Avete inteso che fu detto: Occhio per occhio e dente per dente;</p>
<p class="C5 V39">ma io vi dico di non opporvi al malvagio; anzi se uno ti percuote la guancia destra, tu porgigli anche l'altra;</p>
<p class="C5 V40">e a chi ti vuol chiamare in giudizio per toglierti la tunica, tu lascia anche il mantello.</p>
<p class="C5 V41">E se uno ti costringerà a fare un miglio, tu fanne con lui due.</p>
<p class="C5 V42">Da' a chi ti domanda e a chi desidera da te un prestito non volgere le spalle.</p>
<p class="C5 V43">Avete inteso che fu detto: Amerai il tuo prossimo e odierai il tuo nemico;</p>
<p class="C5 V44">ma io vi dico: amate i vostri nemici e pregate per i vostri persecutori,</p>
<p class="C5 V45">perché siate figli del Padre vostro celeste, che fa sorgere il suo sole sopra i malvagi e sopra i buoni, e fa piovere sopra i giusti e sopra gli ingiusti.</p>
<p class="C5 V46">Infatti se amate quelli che vi amano, quale merito ne avete? Non fanno così anche i pubblicani?</p>
<p class="C5 V47">E se date il saluto soltanto ai vostri fratelli, che cosa fate di straordinario? Non fanno così anche i pagani?</p>
<p class="C5 V48">Siate voi dunque perfetti come è perfetto il Padre vostro celeste.</p>
<p class="C6 V1">Guardatevi dal praticare le vostre buone opere davanti agli uomini per essere da loro ammirati, altrimenti non avrete ricompensa presso il Padre vostro che è nei cieli.</p>
<p class="C6 V2">Quando dunque fai l'elemosina, non suonare la tromba davanti a te, come fanno gli ipocriti nelle sinagoghe e nelle strade per essere lodati dagli uomini. In verità vi dico: hanno già ricevuto la loro ricompensa.</p>
<p class="C6 V3">Quando invece tu fai l'elemosina, non sappia la tua sinistra ciò che fa la tua destra,</p>
<p class="C6 V4">perché la tua elemosina resti segreta; e il Padre tuo, che vede nel segreto, ti ricompenserà.</p>
<p class="C6 V5">Quando pregate, non siate simili agli ipocriti che amano pregare stando ritti nelle sinagoghe e negli angoli delle piazze, per essere visti dagli uomini. In verità vi dico: hanno già ricevuto la loro ricompensa.</p>
<p class="C6 V6">Tu invece, quando preghi, entra nella tua camera e, chiusa la porta, prega il Padre tuo nel segreto; e il Padre tuo, che vede nel segreto, ti ricompenserà.</p>
<p class="C6 V7">Pregando poi, non sprecate parole come i pagani, i quali credono di venire ascoltati a forza di parole.</p>
<p class="C6 V8">Non siate dunque come loro, perché il Padre vostro sa di quali cose avete bisogno ancor prima che gliele chiediate.</p>
<p class="C6 V9">Voi dunque pregate così: Padre nostro che sei nei cieli, sia santificato il tuo nome;</p>
<p class="C6 V10">venga il tuo regno; sia fatta la tua volontà, come in cielo così in terra.</p>
<p class="C6 V11">Dacci oggi il nostro pane quotidiano,</p>
<p class="C6 V12">e rimetti a noi i nostri debiti come noi li rimettiamo ai nostri debitori,</p>
<p class="C6 V13">e non ci indurre in tentazione, ma liberaci dal male.</p>
<p class="C6 V14">Se voi infatti perdonerete agli uomini le loro colpe, il Padre vostro celeste perdonerà anche a voi;</p>
<p class="C6 V15">ma se voi non perdonerete agli uomini, neppure il Padre vostro perdonerà le vostre colpe.</p>
<p class="C6 V16">E quando digiunate, non assumete aria malinconica come gli ipocriti, che si sfigurano la faccia per far vedere agli uomini che digiunano. In verità vi dico: hanno già ricevuto la loro ricompensa.</p>
<p class="C6 V17">Tu invece, quando digiuni, profumati la testa e lavati il volto,</p>
<p class="C6 V18">perché la gente non veda che tu digiuni, ma solo tuo Padre che è nel segreto; e il Padre tuo, che vede nel segreto, ti ricompenserà.</p>
<p class="C6 V19">Non accumulatevi tesori sulla terra, dove tignola e ruggine consumano e dove ladri scassinano e rubano;</p>
<p class="C6 V20">accumulatevi invece tesori nel cielo, dove né tignola né ruggine consumano, e dove ladri non scassinano e non rubano.</p>
<p class="C6 V21">Perché là dov'è il tuo tesoro, sarà anche il tuo cuore.</p>
<p class="C6 V22">La lucerna del corpo è l'occhio; se dunque il tuo occhio è chiaro, tutto il tuo corpo sarà nella luce;</p>
<p class="C6 V23">ma se il tuo occhio è malato, tutto il tuo corpo sarà tenebroso. Se dunque la luce che è in te è tenebra, quanto grande sarà la tenebra!</p>
<p class="C6 V24">Nessuno può servire a due padroni: o odierà l'uno e amerà l'altro, o preferirà l'uno e disprezzerà l'altro: non potete servire a Dio e a mammona.</p>
<p class="C6 V25">Perciò vi dico: per la vostra vita non affannatevi di quello che mangerete o berrete, e neanche per il vostro corpo, di quello che indosserete; la vita forse non vale più del cibo e il corpo più del vestito?</p>
<p class="C6 V26">Guardate gli uccelli del cielo: non seminano, né mietono, né ammassano nei granai; eppure il Padre vostro celeste li nutre. Non contate voi forse più di loro?</p>
<p class="C6 V27">E chi di voi, per quanto si dia da fare, può aggiungere un'ora sola alla sua vita?</p>
<p class="C6 V28">E perché vi affannate per il vestito? Osservate come crescono i gigli del campo: non lavorano e non filano.</p>
<p class="C6 V29">Eppure io vi dico che neanche Salomone, con tutta la sua gloria, vestiva come uno di loro.</p>
<p class="C6 V30">Ora se Dio veste così l'erba del campo, che oggi c'è e domani verrà gettata nel forno, non farà assai più per voi, gente di poca fede?</p>
<p class="C6 V31">Non affannatevi dunque dicendo: Che cosa mangeremo? Che cosa berremo? Che cosa indosseremo?</p>
<p class="C6 V32">Di tutte queste cose si preoccupano i pagani; il Padre vostro celeste infatti sa che ne avete bisogno.</p>
<p class="C6 V33">Cercate prima il regno di Dio e la sua giustizia, e tutte queste cose vi saranno date in aggiunta.</p>
<p class="C6 V34">Non affannatevi dunque per il domani, perché il domani avrà già le sue inquietudini. A ciascun giorno basta la sua pena.</p>
<p class="C7 V1">Non giudicate, per non essere giudicati;</p>
<p class="C7 V2">perché col giudizio con cui giudicate sarete giudicati, e con la misura con la quale misurate sarete misurati.</p>
<p class="C7 V3">Perché osservi la pagliuzza nell'occhio del tuo fratello, mentre non ti accorgi della trave che hai nel tuo occhio?</p>
<p class="C7 V4">O come potrai dire al tuo fratello: permetti che tolga la pagliuzza dal tuo occhio, mentre nell'occhio tuo c'è la trave?</p>
<p class="C7 V5">Ipocrita, togli prima la trave dal tuo occhio e poi ci vedrai bene per togliere la pagliuzza dall'occhio del tuo fratello.</p>
<p class="C7 V6">Non date le cose sante ai cani e non gettate le vostre perle davanti ai porci, perché non le calpestino con le loro zampe e poi si voltino per sbranarvi.</p>
<p class="C7 V7">Chiedete e vi sarà dato; cercate e troverete; bussate e vi sarà aperto;</p>
<p class="C7 V8">perché chiunque chiede riceve, e chi cerca trova e a chi bussa sarà aperto.</p>
<p class="C7 V9">Chi tra di voi al figlio che gli chiede un pane darà una pietra?</p>
<p class="C7 V10">O se gli chiede un pesce, darà una serpe?</p>
<p class="C7 V11">Se voi dunque che siete cattivi sapete dare cose buone ai vostri figli, quanto più il Padre vostro che è nei cieli darà cose buone a quelli che gliele domandano!</p>
<p class="C7 V12">Tutto quanto volete che gli uomini facciano a voi, anche voi fatelo a loro: questa infatti è la Legge ed i Profeti.</p>
<p class="C7 V13">Entrate per la porta stretta, perché larga è la porta e spaziosa la via che conduce alla perdizione, e molti sono quelli che entrano per essa;</p>
<p class="C7 V14">quanto stretta invece è la porta e angusta la via che conduce alla vita, e quanto pochi sono quelli che la trovano!</p>
<p class="C7 V15">Guardatevi dai falsi profeti che vengono a voi in veste di pecore, ma dentro son lupi rapaci.</p>
<p class="C7 V16">Dai loro frutti li riconoscerete. Si raccoglie forse uva dalle spine, o fichi dai rovi?</p>
<p class="C7 V17">Così ogni albero buono produce frutti buoni e ogni albero cattivo produce frutti cattivi;</p>
<p class="C7 V18">un albero buono non può produrre frutti cattivi, né un albero cattivo produrre frutti buoni.</p>
<p class="C7 V19">Ogni albero che non produce frutti buoni viene tagliato e gettato nel fuoco.</p>
<p class="C7 V20">Dai loro frutti dunque li potrete riconoscere.</p>
<p class="C7 V21">Non chiunque mi dice: Signore, Signore, entrerà nel regno dei cieli, ma colui che fa la volontà del Padre mio che è nei cieli.</p>
<p class="C7 V22">Molti mi diranno in quel giorno: Signore, Signore, non abbiamo noi profetato nel tuo nome e cacciato demòni nel tuo nome e compiuto molti miracoli nel tuo nome?</p>
<p class="C7 V23">Io però dichiarerò loro: Non vi ho mai conosciuti; allontanatevi da me, voi operatori di iniquità.</p>
<p class="C7 V24">Perciò chiunque ascolta queste mie parole e le mette in pratica, è simile a un uomo saggio che ha costruito la sua casa sulla roccia.</p>
<p class="C7 V25">Cadde la pioggia, strariparono i fiumi, soffiarono i venti e si abbatterono su quella casa, ed essa non cadde, perché era fondata sopra la roccia.</p>
<p class="C7 V26">Chiunque ascolta queste mie parole e non le mette in pratica, è simile a un uomo stolto che ha costruito la sua casa sulla sabbia.</p>
<p class="C7 V27">Cadde la pioggia, strariparono i fiumi, soffiarono i venti e si abbatterono su quella casa, ed essa cadde, e la sua rovina fu grande».</p>
<p class="C7 V28">Quando Gesù ebbe finito questi discorsi, le folle restarono stupite del suo insegnamento:</p>
<p class="C7 V29">egli infatti insegnava loro come uno che ha autorità e non come i loro scribi.</p>
<p class="C8 V1">Quando Gesù fu sceso dal monte, molta folla lo seguiva.</p>
<p class="C8 V2">Ed ecco venire un lebbroso e prostrarsi a lui dicendo: «Signore, se vuoi, tu puoi sanarmi».</p>
<p class="C8 V3">E Gesù stese la mano e lo toccò dicendo: «Lo voglio, sii sanato». E subito la sua lebbra scomparve.</p>
<p class="C8 V4">Poi Gesù gli disse: «Guardati dal dirlo a qualcuno, ma va' a mostrarti al sacerdote e presenta l'offerta prescritta da Mosè, e ciò serva come testimonianza per loro».</p>
<p class="C8 V5">Entrato in Cafarnao, gli venne incontro un centurione che lo scongiurava:</p>
<p class="C8 V6">«Signore, il mio servo giace in casa paralizzato e soffre terribilmente».</p>
<p class="C8 V7">Gesù gli rispose: «Io verrò e lo curerò».</p>
<p class="C8 V8">Ma il centurione riprese: «Signore, io non son degno che tu entri sotto il mio tetto, di' soltanto una parola e il mio servo sarà guarito.</p>
<p class="C8 V9">Perché anch'io, che sono un subalterno, ho soldati sotto di me e dico a uno: Va', ed egli va; e a un altro: Vieni, ed egli viene; e al mio servo: Fa' questo, ed egli lo fa».</p>
<p class="C8 V10">All'udire ciò, Gesù ne fu ammirato e disse a quelli che lo seguivano: «In verità vi dico, presso nessuno in Israele ho trovato una fede così grande.</p>
<p class="C8 V11">Ora vi dico che molti verranno dall'oriente e dall'occidente e siederanno a mensa con Abramo, Isacco e Giacobbe nel regno dei cieli,</p>
<p class="C8 V12">mentre i figli del regno saranno cacciati fuori nelle tenebre, ove sarà pianto e stridore di denti».</p>
<p class="C8 V13">E Gesù disse al centurione: «Va', e sia fatto secondo la tua fede». In quell'istante il servo guarì.</p>
<p class="C8 V14">Entrato Gesù nella casa di Pietro, vide la suocera di lui che giaceva a letto con la febbre.</p>
<p class="C8 V15">Le toccò la mano e la febbre scomparve; poi essa si alzò e si mise a servirlo.</p>
<p class="C8 V16">Venuta la sera, gli portarono molti indemoniati ed egli scacciò gli spiriti con la sua parola e guarì tutti i malati,</p>
<p class="C8 V17">perché si adempisse ciò che era stato detto per mezzo del profeta Isaia: Egli ha preso le nostre infermità e si è addossato le nostre malattie.</p>
<p class="C8 V18">Vedendo Gesù una gran folla intorno a sé, ordinò di passare all'altra riva.</p>
<p class="C8 V19">Allora uno scriba si avvicinò e gli disse: «Maestro, io ti seguirò dovunque tu andrai».</p>
<p class="C8 V20">Gli rispose Gesù: «Le volpi hanno le loro tane e gli uccelli del cielo i loro nidi, ma il Figlio dell'uomo non ha dove posare il capo».</p>
<p class="C8 V21">E un altro dei discepoli gli disse: «Signore, permettimi di andar prima a seppellire mio padre».</p>
<p class="C8 V22">Ma Gesù gli rispose: «Seguimi e lascia i morti seppellire i loro morti».</p>
<p class="C8 V23">Essendo poi salito su una barca, i suoi discepoli lo seguirono.</p>
<p class="C8 V24">Ed ecco scatenarsi nel mare una tempesta così violenta che la barca era ricoperta dalle onde; ed egli dormiva.</p>
<p class="C8 V25">Allora, accostatisi a lui, lo svegliarono dicendo: «Salvaci, Signore, siamo perduti!».</p>
<p class="C8 V26">Ed egli disse loro: «Perché avete paura, uomini di poca fede?» Quindi levatosi, sgridò i venti e il mare e si fece una grande bonaccia.</p>
<p class="C8 V27">I presenti furono presi da stupore e dicevano: «Chi è mai costui al quale i venti e il mare obbediscono?».</p>
<p class="C8 V28">Giunto all'altra riva, nel paese dei Gadarèni, due indemoniati, uscendo dai sepolcri, gli vennero incontro; erano tanto furiosi che nessuno poteva più passare per quella strada.</p>
<p class="C8 V29">Cominciarono a gridare: «Che cosa abbiamo noi in comune con te, Figlio di Dio? Sei venuto qui prima del tempo a tormentarci?».</p>
<p class="C8 V30">A qualche distanza da loro c'era una numerosa mandria di porci a pascolare;</p>
<p class="C8 V31">e i demòni presero a scongiurarlo dicendo: «Se ci scacci, mandaci in quella mandria».</p>
<p class="C8 V32">Egli disse loro: «Andate!». Ed essi, usciti dai corpi degli uomini, entrarono in quelli dei porci: ed ecco tutta la mandria si precipitò dal dirupo nel mare e perì nei flutti.</p>
<p class="C8 V33">I mandriani allora fuggirono ed entrati in città raccontarono ogni cosa e il fatto degli indemoniati.</p>
<p class="C8 V34">Tutta la città allora uscì incontro a Gesù e, vistolo, lo pregarono che si allontanasse dal loro territorio.</p>
<p class="C9 V1">Salito su una barca, Gesù passò all'altra riva e giunse nella sua città.</p>
<p class="C9 V2">Ed ecco, gli portarono un paralitico steso su un letto. Gesù, vista la loro fede, disse al paralitico: «Coraggio, figliolo, ti sono rimessi i tuoi peccati».</p>
<p class="C9 V3">Allora alcuni scribi cominciarono a pensare: «Costui bestemmia».</p>
<p class="C9 V4">Ma Gesù, conoscendo i loro pensieri, disse: «Perché mai pensate cose malvagie nel vostro cuore?</p>
<p class="C9 V5">Che cosa dunque è più facile, dire: Ti sono rimessi i peccati, o dire: Alzati e cammina?</p>
<p class="C9 V6">Ora, perché sappiate che il Figlio dell'uomo ha il potere in terra di rimettere i peccati: alzati, disse allora al paralitico, prendi il tuo letto e va' a casa tua».</p>
<p class="C9 V7">Ed egli si alzò e andò a casa sua.</p>
<p class="C9 V8">A quella vista, la folla fu presa da timore e rese gloria a Dio che aveva dato un tale potere agli uomini.</p>
<p class="C9 V9">Andando via di là, Gesù vide un uomo, seduto al banco delle imposte, chiamato Matteo, e gli disse: «Seguimi». Ed egli si alzò e lo seguì.</p>
<p class="C9 V10">Mentre Gesù sedeva a mensa in casa, sopraggiunsero molti pubblicani e peccatori e si misero a tavola con lui e con i discepoli.</p>
<p class="C9 V11">Vedendo ciò, i farisei dicevano ai suoi discepoli: «Perché il vostro maestro mangia insieme ai pubblicani e ai peccatori?».</p>
<p class="C9 V12">Gesù li udì e disse: «Non sono i sani che hanno bisogno del medico, ma i malati.</p>
<p class="C9 V13">Andate dunque e imparate che cosa significhi: Misericordia io voglio e non sacrificio. Infatti non sono venuto a chiamare i giusti, ma i peccatori».</p>
<p class="C9 V14">Allora gli si accostarono i discepoli di Giovanni e gli dissero: «Perché, mentre noi e i farisei digiuniamo, i tuoi discepoli non digiunano?».</p>
<p class="C9 V15">E Gesù disse loro: «Possono forse gli invitati a nozze essere in lutto mentre lo sposo è con loro? Verranno però i giorni quando lo sposo sarà loro tolto e allora digiuneranno.</p>
<p class="C9 V16">Nessuno mette un pezzo di stoffa grezza su un vestito vecchio, perché il rattoppo squarcia il vestito e si fa uno strappo peggiore.</p>
<p class="C9 V17">Né si mette vino nuovo in otri vecchi, altrimenti si rompono gli otri e il vino si versa e gli otri van perduti. Ma si mette vino nuovo in otri nuovi, e così l'uno e gli altri si conservano».</p>
<p class="C9 V18">Mentre diceva loro queste cose, giunse uno dei capi che gli si prostrò innanzi e gli disse: «Mia figlia è morta proprio ora; ma vieni, imponi la tua mano sopra di lei ed essa vivrà».</p>
<p class="C9 V19">Alzatosi, Gesù lo seguiva con i suoi discepoli.</p>
<p class="C9 V20">Ed ecco una donna, che soffriva d'emorragia da dodici anni, gli si accostò alle spalle e toccò il lembo del suo mantello.</p>
<p class="C9 V21">Pensava infatti: «Se riuscirò anche solo a toccare il suo mantello, sarò guarita».</p>
<p class="C9 V22">Gesù, voltatosi, la vide e disse: «Coraggio, figliola, la tua fede ti ha guarita». E in quell'istante la donna guarì.</p>
<p class="C9 V23">Arrivato poi Gesù nella casa del capo e veduti i flautisti e la gente in agitazione, disse:</p>
<p class="C9 V24">«Ritiratevi, perché la fanciulla non è morta, ma dorme». Quelli si misero a deriderlo.</p>
<p class="C9 V25">Ma dopo che fu cacciata via la gente egli entrò, le prese la mano e la fanciulla si alzò.</p>
<p class="C9 V26">E se ne sparse la fama in tutta quella regione.</p>
<p class="C9 V27">Mentre Gesù si allontanava di là, due ciechi lo seguivano urlando: «Figlio di Davide, abbi pietà di noi».</p>
<p class="C9 V28">Entrato in casa, i ciechi gli si accostarono, e Gesù disse loro: «Credete voi che io possa fare questo?». Gli risposero: «Sì, o Signore!».</p>
<p class="C9 V29">Allora toccò loro gli occhi e disse: «Sia fatto a voi secondo la vostra fede».</p>
<p class="C9 V30">E si aprirono loro gli occhi. Quindi Gesù li ammonì dicendo: «Badate che nessuno lo sappia!».</p>
<p class="C9 V31">Ma essi, appena usciti, ne sparsero la fama in tutta quella regione.</p>
<p class="C9 V32">Usciti costoro, gli presentarono un muto indemoniato.</p>
<p class="C9 V33">Scacciato il demonio, quel muto cominciò a parlare e la folla presa da stupore diceva: «Non si è mai vista una cosa simile in Israele!».</p>
<p class="C9 V34">Ma i farisei dicevano: «Egli scaccia i demòni per opera del principe dei demòni».</p>
<p class="C9 V35">Gesù andava attorno per tutte le città e i villaggi, insegnando nelle loro sinagoghe, predicando il vangelo del regno e curando ogni malattia e infermità.</p>
<p class="C9 V36">Vedendo le folle ne sentì compassione, perché erano stanche e sfinite, come pecore senza pastore.</p>
<p class="C9 V37">Allora disse ai suoi discepoli: «La messe è molta, ma gli operai sono pochi!</p>
<p class="C9 V38">Pregate dunque il padrone della messe che mandi operai nella sua messe!».</p>
<p class="C10 V1">Chiamati a sé i dodici discepoli, diede loro il potere di scacciare gli spiriti immondi e di guarire ogni sorta di malattie e d'infermità.</p>
<p class="C10 V2">I nomi dei dodici apostoli sono: primo, Simone, chiamato Pietro, e Andrea, suo fratello; Giacomo di Zebedèo e Giovanni suo fratello,</p>
<p class="C10 V3">Filippo e Bartolomeo, Tommaso e Matteo il pubblicano, Giacomo di Alfeo e Taddeo,</p>
<p class="C10 V4">Simone il Cananeo e Giuda l'Iscariota, che poi lo tradì.</p>
<p class="C10 V5">Questi dodici Gesù li inviò dopo averli così istruiti: «Non andate fra i pagani e non entrate nelle città dei Samaritani;</p>
<p class="C10 V6">rivolgetevi piuttosto alle pecore perdute della casa d'Israele.</p>
<p class="C10 V7">E strada facendo, predicate che il regno dei cieli è vicino.</p>
<p class="C10 V8">Guarite gli infermi, risuscitate i morti, sanate i lebbrosi, cacciate i demòni. Gratuitamente avete ricevuto, gratuitamente date.</p>
<p class="C10 V9">Non procuratevi oro, né argento, né moneta di rame nelle vostre cinture,</p>
<p class="C10 V10">né bisaccia da viaggio, né due tuniche, né sandali, né bastone, perché l'operaio ha diritto al suo nutrimento.</p>
<p class="C10 V11">In qualunque città o villaggio entriate, fatevi indicare se vi sia qualche persona degna, e lì rimanete fino alla vostra partenza.</p>
<p class="C10 V12">Entrando nella casa, rivolgetele il saluto.</p>
<p class="C10 V13">Se quella casa ne sarà degna, la vostra pace scenda sopra di essa; ma se non ne sarà degna, la vostra pace ritorni a voi.</p>
<p class="C10 V14">Se qualcuno poi non vi accoglierà e non darà ascolto alle vostre parole, uscite da quella casa o da quella città e scuotete la polvere dai vostri piedi.</p>
<p class="C10 V15">In verità vi dico, nel giorno del giudizio il paese di Sòdoma e Gomorra avrà una sorte più sopportabile di quella città.</p>
<p class="C10 V16">Ecco: io vi mando come pecore in mezzo ai lupi; siate dunque prudenti come i serpenti e semplici come le colombe.</p>
<p class="C10 V17">Guardatevi dagli uomini, perché vi consegneranno ai loro tribunali e vi flagelleranno nelle loro sinagoghe;</p>
<p class="C10 V18">e sarete condotti davanti ai governatori e ai re per causa mia, per dare testimonianza a loro e ai pagani.</p>
<p class="C10 V19">E quando vi consegneranno nelle loro mani, non preoccupatevi di come o di che cosa dovrete dire, perché vi sarà suggerito in quel momento ciò che dovrete dire:</p>
<p class="C10 V20">non siete infatti voi a parlare, ma è lo Spirito del Padre vostro che parla in voi.</p>
<p class="C10 V21">Il fratello darà a morte il fratello e il padre il figlio, e i figli insorgeranno contro i genitori e li faranno morire.</p>
<p class="C10 V22">E sarete odiati da tutti a causa del mio nome; ma chi persevererà sino alla fine sarà salvato.</p>
<p class="C10 V23">Quando vi perseguiteranno in una città, fuggite in un'altra; in verità vi dico: non avrete finito di percorrere le città di Israele, prima che venga il Figlio dell'uomo.</p>
<p class="C10 V24">Un discepolo non è da più del maestro, né un servo da più del suo padrone;</p>
<p class="C10 V25">è sufficiente per il discepolo essere come il suo maestro e per il servo come il suo padrone. Se hanno chiamato Beelzebùl il padrone di casa, quanto più i suoi familiari!</p>
<p class="C10 V26">Non li temete dunque, poiché non v'è nulla di nascosto che non debba essere svelato, e di segreto che non debba essere manifestato.</p>
<p class="C10 V27">Quello che vi dico nelle tenebre ditelo nella luce, e quello che ascoltate all'orecchio predicatelo sui tetti.</p>
<p class="C10 V28">E non abbiate paura di quelli che uccidono il corpo, ma non hanno potere di uccidere l'anima; temete piuttosto colui che ha il potere di far perire e l'anima e il corpo nella Geenna.</p>
<p class="C10 V29">Due passeri non si vendono forse per un soldo? Eppure neanche uno di essi cadrà a terra senza che il Padre vostro lo voglia.</p>
<p class="C10 V30">Quanto a voi, perfino i capelli del vostro capo sono tutti contati;</p>
<p class="C10 V31">non abbiate dunque timore: voi valete più di molti passeri!</p>
<p class="C10 V32">Chi dunque mi riconoscerà davanti agli uomini, anch'io lo riconoscerò davanti al Padre mio che è nei cieli;</p>
<p class="C10 V33">chi invece mi rinnegherà davanti agli uomini, anch'io lo rinnegherò davanti al Padre mio che è nei cieli.</p>
<p class="C10 V34">Non crediate che io sia venuto a portare pace sulla terra; non sono venuto a portare pace, ma una spada.</p>
<p class="C10 V35">Sono venuto infatti a separare il figlio dal padre, la figlia dalla madre, la nuora dalla suocera:</p>
<p class="C10 V36">e i nemici dell'uomo saranno quelli della sua casa.</p>
<p class="C10 V37">Chi ama il padre o la madre più di me non è degno di me; chi ama il figlio o la figlia più di me non è degno di me;</p>
<p class="C10 V38">chi non prende la sua croce e non mi segue, non è degno di me.</p>
<p class="C10 V39">Chi avrà trovato la sua vita, la perderà: e chi avrà perduto la sua vita per causa mia, la troverà.</p>
<p class="C10 V40">Chi accoglie voi accoglie me, e chi accoglie me accoglie colui che mi ha mandato.</p>
<p class="C10 V41">Chi accoglie un profeta come profeta, avrà la ricompensa del profeta, e chi accoglie un giusto come giusto, avrà la ricompensa del giusto.</p>
<p class="C10 V42">E chi avrà dato anche solo un bicchiere di acqua fresca a uno di questi piccoli, perché è mio discepolo, in verità io vi dico: non perderà la sua ricompensa».</p>
<p class="C11 V1">Quando Gesù ebbe terminato di dare queste istruzioni ai suoi dodici discepoli, partì di là per insegnare e predicare nelle loro città.</p>
<p class="C11 V2">Giovanni intanto, che era in carcere, avendo sentito parlare delle opere del Cristo, mandò a dirgli per mezzo dei suoi discepoli:</p>
<p class="C11 V3">«Sei tu colui che deve venire o dobbiamo attenderne un altro?».</p>
<p class="C11 V4">Gesù rispose: «Andate e riferite a Giovanni ciò che voi udite e vedete:</p>
<p class="C11 V5">I ciechi ricuperano la vista, gli storpi camminano, i lebbrosi sono guariti, i sordi riacquistano l'udito, i morti risuscitano, ai poveri è predicata la buona novella,</p>
<p class="C11 V6">e beato colui che non si scandalizza di me».</p>
<p class="C11 V7">Mentre questi se ne andavano, Gesù si mise a parlare di Giovanni alle folle: «Che cosa siete andati a vedere nel deserto? Una canna sbattuta dal vento?</p>
<p class="C11 V8">Che cosa dunque siete andati a vedere? Un uomo avvolto in morbide vesti? Coloro che portano morbide vesti stanno nei palazzi dei re!</p>
<p class="C11 V9">E allora, che cosa siete andati a vedere? Un profeta? Sì, vi dico, anche più di un profeta.</p>
<p class="C11 V10">Egli è colui, del quale sta scritto: Ecco, io mando davanti a te il mio messaggero che preparerà la tua via davanti a te.</p>
<p class="C11 V11">In verità vi dico: tra i nati di donna non è sorto uno più grande di Giovanni il Battista; tuttavia il più piccolo nel regno dei cieli è più grande di lui.</p>
<p class="C11 V12">Dai giorni di Giovanni il Battista fino ad ora, il regno dei cieli soffre violenza e i violenti se ne impadroniscono.</p>
<p class="C11 V13">La Legge e tutti i Profeti infatti hanno profetato fino a Giovanni.</p>
<p class="C11 V14">E se lo volete accettare, egli è quell'Elia che deve venire.</p>
<p class="C11 V15">Chi ha orecchi intenda.</p>
<p class="C11 V16">Ma a chi paragonerò io questa generazione? Essa è simile a quei fanciulli seduti sulle piazze che si rivolgono agli altri compagni e dicono:</p>
<p class="C11 V17">Vi abbiamo suonato il flauto e non avete ballato, abbiamo cantato un lamento e non avete pianto.</p>
<p class="C11 V18">È venuto Giovanni, che non mangia e non beve, e hanno detto: Ha un demonio.</p>
<p class="C11 V19">È venuto il Figlio dell'uomo, che mangia e beve, e dicono: Ecco un mangione e un beone, amico dei pubblicani e dei peccatori. Ma alla sapienza è stata resa giustizia dalle sue opere».</p>
<p class="C11 V20">Allora si mise a rimproverare le città nelle quali aveva compiuto il maggior numero di miracoli, perché non si erano convertite:</p>
<p class="C11 V21">«Guai a te, Corazin! Guai a te, Betsàida. Perché, se a Tiro e a Sidone fossero stati compiuti i miracoli che sono stati fatti in mezzo a voi, già da tempo avrebbero fatto penitenza, ravvolte nel cilicio e nella cenere.</p>
<p class="C11 V22">Ebbene io ve lo dico: Tiro e Sidone nel giorno del giudizio avranno una sorte meno dura della vostra.</p>
<p class="C11 V23">E tu, Cafarnao, sarai forse innalzata fino al cielo? Fino agli inferi precipiterai! Perché, se in Sòdoma fossero avvenuti i miracoli compiuti in te, oggi ancora essa esisterebbe!</p>
<p class="C11 V24">Ebbene io vi dico: Nel giorno del giudizio avrà una sorte meno dura della tua!».</p>
<p class="C11 V25">In quel tempo Gesù disse: «Ti benedico, o Padre, Signore del cielo e della terra, perché hai tenuto nascoste queste cose ai sapienti e agli intelligenti e le hai rivelate ai piccoli.</p>
<p class="C11 V26">Sì, o Padre, perché così è piaciuto a te.</p>
<p class="C11 V27">Tutto mi è stato dato dal Padre mio; nessuno conosce il Figlio se non il Padre, e nessuno conosce il Padre se non il Figlio e colui al quale il Figlio lo voglia rivelare.</p>
<p class="C11 V28">Venite a me, voi tutti, che siete affaticati e oppressi, e io vi ristorerò.</p>
<p class="C11 V29">Prendete il mio giogo sopra di voi e imparate da me, che sono mite e umile di cuore, e troverete ristoro per le vostre anime.</p>
<p class="C11 V30">Il mio giogo infatti è dolce e il mio carico leggero».</p>
<p class="C12 V1">In quel tempo Gesù passò tra le messi in giorno di sabato, e i suoi discepoli ebbero fame e cominciarono a cogliere spighe e le mangiavano.</p>
<p class="C12 V2">Ciò vedendo, i farisei gli dissero: «Ecco, i tuoi discepoli stanno facendo quello che non è lecito fare in giorno di sabato».</p>
<p class="C12 V3">Ed egli rispose: «Non avete letto quello che fece Davide quando ebbe fame insieme ai suoi compagni?</p>
<p class="C12 V4">Come entrò nella casa di Dio e mangiarono i pani dell'offerta, che non era lecito mangiare né a lui né ai suoi compagni, ma solo ai sacerdoti?</p>
<p class="C12 V5">O non avete letto nella Legge che nei giorni di sabato i sacerdoti nel tempio infrangono il sabato e tuttavia sono senza colpa?</p>
<p class="C12 V6">Ora io vi dico che qui c'è qualcosa più grande del tempio.</p>
<p class="C12 V7">Se aveste compreso che cosa significa: Misericordia io voglio e non sacrificio, non avreste condannato individui senza colpa.</p>
<p class="C12 V8">Perché il Figlio dell'uomo è signore del sabato».</p>
<p class="C12 V9">Allontanatosi di là, andò nella loro sinagoga.</p>
<p class="C12 V10">Ed ecco, c'era un uomo che aveva una mano inaridita, ed essi chiesero a Gesù: «È permesso curare di sabato?». Dicevano ciò per accusarlo.</p>
<p class="C12 V11">Ed egli disse loro: «Chi tra voi, avendo una pecora, se questa gli cade di sabato in una fossa, non l'afferra e la tira fuori?</p>
<p class="C12 V12">Ora, quanto è più prezioso un uomo di una pecora! Perciò è permesso fare del bene anche di sabato».</p>
<p class="C12 V13">E rivolto all'uomo, gli disse: «Stendi la mano». Egli la stese, e quella ritornò sana come l'altra.</p>
<p class="C12 V14">I farisei però, usciti, tennero consiglio contro di lui per toglierlo di mezzo.</p>
<p class="C12 V15">Ma Gesù, saputolo, si allontanò di là. Molti lo seguirono ed egli guarì tutti,</p>
<p class="C12 V16">ordinando loro di non divulgarlo,</p>
<p class="C12 V17">perché si adempisse ciò che era stato detto dal profeta Isaia:</p>
<p class="C12 V18">Ecco il mio servo che io ho scelto; il mio prediletto, nel quale mi sono compiaciuto. Porrò il mio spirito sopra di lui e annunzierà la giustizia alle genti.</p>
<p class="C12 V19">Non contenderà, né griderà, né si udrà sulle piazze la sua voce.</p>
<p class="C12 V20">La canna infranta non spezzerà, non spegnerà il lucignolo fumigante, finché abbia fatto trionfare la giustizia;</p>
<p class="C12 V21">nel suo nome spereranno le genti.</p>
<p class="C12 V22">In quel tempo gli fu portato un indemoniato, cieco e muto, ed egli lo guarì, sicché il muto parlava e vedeva.</p>
<p class="C12 V23">E tutta la folla era sbalordita e diceva: «Non è forse costui il figlio di Davide?».</p>
<p class="C12 V24">Ma i farisei, udendo questo, presero a dire: «Costui scaccia i demòni in nome di Beelzebùl, principe dei demòni».</p>
<p class="C12 V25">Ma egli, conosciuto il loro pensiero, disse loro: «Ogni regno discorde cade in rovina e nessuna città o famiglia discorde può reggersi.</p>
<p class="C12 V26">Ora, se satana scaccia satana, egli è discorde con se stesso; come potrà dunque reggersi il suo regno?</p>
<p class="C12 V27">E se io scaccio i demòni in nome di Beelzebùl, i vostri figli in nome di chi li scacciano? Per questo loro stessi saranno i vostri giudici.</p>
<p class="C12 V28">Ma se io scaccio i demòni per virtù dello Spirito di Dio, è certo giunto fra voi il regno di Dio.</p>
<p class="C12 V29">Come potrebbe uno penetrare nella casa dell'uomo forte e rapirgli le sue cose, se prima non lo lega? Allora soltanto gli potrà saccheggiare la casa.</p>
<p class="C12 V30">Chi non è con me è contro di me, e chi non raccoglie con me, disperde.</p>
<p class="C12 V31">Perciò io vi dico: Qualunque peccato e bestemmia sarà perdonata agli uomini, ma la bestemmia contro lo Spirito non sarà perdonata.</p>
<p class="C12 V32">A chiunque parlerà male del Figlio dell'uomo sarà perdonato; ma la bestemmia contro lo Spirito, non gli sarà perdonata né in questo secolo, né in quello futuro.</p>
<p class="C12 V33">Se prendete un albero buono, anche il suo frutto sarà buono; se prendete un albero cattivo, anche il suo frutto sarà cattivo: dal frutto infatti si conosce l'albero.</p>
<p class="C12 V34">Razza di vipere, come potete dire cose buone, voi che siete cattivi? Poiché la bocca parla dalla pienezza del cuore.</p>
<p class="C12 V35">L'uomo buono dal suo buon tesoro trae cose buone, mentre l'uomo cattivo dal suo cattivo tesoro trae cose cattive.</p>
<p class="C12 V36">Ma io vi dico che di ogni parola infondata gli uomini renderanno conto nel giorno del giudizio;</p>
<p class="C12 V37">poiché in base alle tue parole sarai giustificato e in base alle tue parole sarai condannato».</p>
<p class="C12 V38">Allora alcuni scribi e farisei lo interrogarono: «Maestro, vorremmo che tu ci facessi vedere un segno». Ed egli rispose:</p>
<p class="C12 V39">«Una generazione perversa e adultera pretende un segno! Ma nessun segno le sarà dato, se non il segno di Giona profeta.</p>
<p class="C12 V40">Come infatti Giona rimase tre giorni e tre notti nel ventre del pesce, così il Figlio dell'uomo resterà tre giorni e tre notti nel cuore della terra.</p>
<p class="C12 V41">Quelli di Nìnive si alzeranno a giudicare questa generazione e la condanneranno, perché essi si convertirono alla predicazione di Giona. Ecco, ora qui c'è più di Giona!</p>
<p class="C12 V42">La regina del sud si leverà a giudicare questa generazione e la condannerà, perché essa venne dall'estremità della terra per ascoltare la sapienza di Salomone; ecco, ora qui c'è più di Salomone!</p>
<p class="C12 V43">Quando lo spirito immondo esce da un uomo, se ne va per luoghi aridi cercando sollievo, ma non ne trova.</p>
<p class="C12 V44">Allora dice: Ritornerò alla mia abitazione, da cui sono uscito. E tornato la trova vuota, spazzata e adorna.</p>
<p class="C12 V45">Allora va, si prende sette altri spiriti peggiori ed entra a prendervi dimora; e la nuova condizione di quell'uomo diventa peggiore della prima. Così avverrà anche a questa generazione perversa».</p>
<p class="C12 V46">Mentre egli parlava ancora alla folla, sua madre e i suoi fratelli, stando fuori in disparte, cercavano di parlargli.</p>
<p class="C12 V47">Qualcuno gli disse: «Ecco di fuori tua madre e i tuoi fratelli che vogliono parlarti».</p>
<p class="C12 V48">Ed egli, rispondendo a chi lo informava, disse: «Chi è mia madre e chi sono i miei fratelli?».</p>
<p class="C12 V49">Poi stendendo la mano verso i suoi discepoli disse: «Ecco mia madre ed ecco i miei fratelli;</p>
<p class="C12 V50">perché chiunque fa la volontà del Padre mio che è nei cieli, questi è per me fratello, sorella e madre».</p>
<p class="C13 V1">Quel giorno Gesù uscì di casa e si sedette in riva al mare.</p>
<p class="C13 V2">Si cominciò a raccogliere attorno a lui tanta folla che dovette salire su una barca e là porsi a sedere, mentre tutta la folla rimaneva sulla spiaggia.</p>
<p class="C13 V3">Egli parlò loro di molte cose in parabole. E disse: «Ecco, il seminatore uscì a seminare.</p>
<p class="C13 V4">E mentre seminava una parte del seme cadde sulla strada e vennero gli uccelli e la divorarono.</p>
<p class="C13 V5">Un'altra parte cadde in luogo sassoso, dove non c'era molta terra; subito germogliò, perché il terreno non era profondo.</p>
<p class="C13 V6">Ma, spuntato il sole, restò bruciata e non avendo radici si seccò.</p>
<p class="C13 V7">Un'altra parte cadde sulle spine e le spine crebbero e la soffocarono.</p>
<p class="C13 V8">Un'altra parte cadde sulla terra buona e diede frutto, dove il cento, dove il sessanta, dove il trenta.</p>
<p class="C13 V9">Chi ha orecchi intenda».</p>
<p class="C13 V10">Gli si avvicinarono allora i discepoli e gli dissero: «Perché parli loro in parabole?».</p>
<p class="C13 V11">Egli rispose: «Perché a voi è dato di conoscere i misteri del regno dei cieli, ma a loro non è dato.</p>
<p class="C13 V12">Così a chi ha sarà dato e sarà nell'abbondanza; e a chi non ha sarà tolto anche quello che ha.</p>
<p class="C13 V13">Per questo parlo loro in parabole: perché pur vedendo non vedono, e pur udendo non odono e non comprendono.</p>
<p class="C13 V14">E così si adempie per loro la profezia di Isaia che dice: Voi udrete, ma non comprenderete, guarderete, ma non vedrete.</p>
<p class="C13 V15">Perché il cuore di questo popolo si è indurito, son diventati duri di orecchi, e hanno chiuso gli occhi, per non vedere con gli occhi, non sentire con gli orecchi e non intendere con il cuore e convertirsi, e io li risani.</p>
<p class="C13 V16">Ma beati i vostri occhi perché vedono e i vostri orecchi perché sentono.</p>
<p class="C13 V17">In verità vi dico: molti profeti e giusti hanno desiderato vedere ciò che voi vedete, e non lo videro, e ascoltare ciò che voi ascoltate, e non l'udirono!</p>
<p class="C13 V18">Voi dunque intendete la parabola del seminatore:</p>
<p class="C13 V19">tutte le volte che uno ascolta la parola del regno e non la comprende, viene il maligno e ruba ciò che è stato seminato nel suo cuore: questo è il seme seminato lungo la strada.</p>
<p class="C13 V20">Quello che è stato seminato nel terreno sassoso è l'uomo che ascolta la parola e subito l'accoglie con gioia,</p>
<p class="C13 V21">ma non ha radice in sé ed è incostante, sicché appena giunge una tribolazione o persecuzione a causa della parola, egli ne resta scandalizzato.</p>
<p class="C13 V22">Quello seminato tra le spine è colui che ascolta la parola, ma la preoccupazione del mondo e l'inganno della ricchezza soffocano la parola ed essa non dà frutto.</p>
<p class="C13 V23">Quello seminato nella terra buona è colui che ascolta la parola e la comprende; questi dà frutto e produce ora il cento, ora il sessanta, ora il trenta».</p>
<p class="C13 V24">Un'altra parabola espose loro così: «Il regno dei cieli si può paragonare a un uomo che ha seminato del buon seme nel suo campo.</p>
<p class="C13 V25">Ma mentre tutti dormivano venne il suo nemico, seminò zizzania in mezzo al grano e se ne andò.</p>
<p class="C13 V26">Quando poi la messe fiorì e fece frutto, ecco apparve anche la zizzania.</p>
<p class="C13 V27">Allora i servi andarono dal padrone di casa e gli dissero: Padrone, non hai seminato del buon seme nel tuo campo? Da dove viene dunque la zizzania?</p>
<p class="C13 V28">Ed egli rispose loro: Un nemico ha fatto questo. E i servi gli dissero: Vuoi dunque che andiamo a raccoglierla?</p>
<p class="C13 V29">No, rispose, perché non succeda che, cogliendo la zizzania, con essa sradichiate anche il grano.</p>
<p class="C13 V30">Lasciate che l'una e l'altro crescano insieme fino alla mietitura e al momento della mietitura dirò ai mietitori: Cogliete prima la zizzania e legatela in fastelli per bruciarla; il grano invece riponetelo nel mio granaio».</p>
<p class="C13 V31">Un'altra parabola espose loro: «Il regno dei cieli si può paragonare a un granellino di senapa, che un uomo prende e semina nel suo campo.</p>
<p class="C13 V32">Esso è il più piccolo di tutti i semi ma, una volta cresciuto, è più grande degli altri legumi e diventa un albero, tanto che vengono gli uccelli del cielo e si annidano fra i suoi rami».</p>
<p class="C13 V33">Un'altra parabola disse loro: «Il regno dei cieli si può paragonare al lievito, che una donna ha preso e impastato con tre misure di farina perché tutta si fermenti».</p>
<p class="C13 V34">Tutte queste cose Gesù disse alla folla in parabole e non parlava ad essa se non in parabole,</p>
<p class="C13 V35">perché si adempisse ciò che era stato detto dal profeta: Aprirò la mia bocca in parabole, proclamerò cose nascoste fin dalla fondazione del mondo.</p>
<p class="C13 V36">Poi Gesù lasciò la folla ed entrò in casa; i suoi discepoli gli si accostarono per dirgli: «Spiegaci la parabola della zizzania nel campo».</p>
<p class="C13 V37">Ed egli rispose: «Colui che semina il buon seme è il Figlio dell'uomo.</p>
<p class="C13 V38">Il campo è il mondo. Il seme buono sono i figli del regno; la zizzania sono i figli del maligno,</p>
<p class="C13 V39">e il nemico che l'ha seminata è il diavolo. La mietitura rappresenta la fine del mondo, e i mietitori sono gli angeli.</p>
<p class="C13 V40">Come dunque si raccoglie la zizzania e si brucia nel fuoco, così avverrà alla fine del mondo.</p>
<p class="C13 V41">Il Figlio dell'uomo manderà i suoi angeli, i quali raccoglieranno dal suo regno tutti gli scandali e tutti gli operatori di iniquità</p>
<p class="C13 V42">e li getteranno nella fornace ardente dove sarà pianto e stridore di denti.</p>
<p class="C13 V43">Allora i giusti splenderanno come il sole nel regno del Padre loro. Chi ha orecchi, intenda!</p>
<p class="C13 V44">Il regno dei cieli è simile a un tesoro nascosto in un campo; un uomo lo trova e lo nasconde di nuovo, poi va, pieno di gioia, e vende tutti i suoi averi e compra quel campo.</p>
<p class="C13 V45">Il regno dei cieli è simile a un mercante che va in cerca di perle preziose;</p>
<p class="C13 V46">trovata una perla di grande valore, va, vende tutti i suoi averi e la compra.</p>
<p class="C13 V47">Il regno dei cieli è simile anche a una rete gettata nel mare, che raccoglie ogni genere di pesci.</p>
<p class="C13 V48">Quando è piena, i pescatori la tirano a riva e poi, sedutisi, raccolgono i pesci buoni nei canestri e buttano via i cattivi.</p>
<p class="C13 V49">Così sarà alla fine del mondo. Verranno gli angeli e separeranno i cattivi dai buoni</p>
<p class="C13 V50">e li getteranno nella fornace ardente, dove sarà pianto e stridore di denti.</p>
<p class="C13 V51">Avete capito tutte queste cose?». Gli risposero: «Sì».</p>
<p class="C13 V52">Ed egli disse loro: «Per questo ogni scriba divenuto discepolo del regno dei cieli è simile a un padrone di casa che estrae dal suo tesoro cose nuove e cose antiche».</p>
<p class="C13 V53">Terminate queste parabole, Gesù partì di là</p>
<p class="C13 V54">e venuto nella sua patria insegnava nella loro sinagoga e la gente rimaneva stupita e diceva: «Da dove mai viene a costui questa sapienza e questi miracoli?</p>
<p class="C13 V55">Non è egli forse il figlio del carpentiere? Sua madre non si chiama Maria e i suoi fratelli Giacomo, Giuseppe, Simone e Giuda?</p>
<p class="C13 V56">E le sue sorelle non sono tutte fra noi? Da dove gli vengono dunque tutte queste cose?».</p>
<p class="C13 V57">E si scandalizzavano per causa sua. Ma Gesù disse loro: «Un profeta non è disprezzato se non nella sua patria e in casa sua».</p>
<p class="C13 V58">E non fece molti miracoli a causa della loro incredulità.</p>
<p class="C14 V1">In quel tempo il tetrarca Erode ebbe notizia della fama di Gesù.</p>
<p class="C14 V2">Egli disse ai suoi cortigiani: «Costui è Giovanni il Battista risuscitato dai morti; per ciò la potenza dei miracoli opera in lui».</p>
<p class="C14 V3">Erode aveva arrestato Giovanni e lo aveva fatto incatenare e gettare in prigione per causa di Erodìade, moglie di Filippo suo fratello.</p>
<p class="C14 V4">Giovanni infatti gli diceva: «Non ti è lecito tenerla!».</p>
<p class="C14 V5">Benché Erode volesse farlo morire, temeva il popolo perché lo considerava un profeta.</p>
<p class="C14 V6">Venuto il compleanno di Erode, la figlia di Erodìade danzò in pubblico e piacque tanto a Erode</p>
<p class="C14 V7">che egli le promise con giuramento di darle tutto quello che avesse domandato.</p>
<p class="C14 V8">Ed essa, istigata dalla madre, disse: «Dammi qui, su un vassoio, la testa di Giovanni il Battista».</p>
<p class="C14 V9">Il re ne fu contristato, ma a causa del giuramento e dei commensali ordinò che le fosse data</p>
<p class="C14 V10">e mandò a decapitare Giovanni nel carcere.</p>
<p class="C14 V11">La sua testa venne portata su un vassoio e fu data alla fanciulla, ed ella la portò a sua madre.</p>
<p class="C14 V12">I suoi discepoli andarono a prendere il cadavere, lo seppellirono e andarono a informarne Gesù.</p>
<p class="C14 V13">Udito ciò, Gesù partì di là su una barca e si ritirò in disparte in un luogo deserto. Ma la folla, saputolo, lo seguì a piedi dalle città.</p>
<p class="C14 V14">Egli, sceso dalla barca, vide una grande folla e sentì compassione per loro e guarì i loro malati.</p>
<p class="C14 V15">Sul far della sera, gli si accostarono i discepoli e gli dissero: «Il luogo è deserto ed è ormai tardi; congeda la folla perché vada nei villaggi a comprarsi da mangiare».</p>
<p class="C14 V16">Ma Gesù rispose: «Non occorre che vadano; date loro voi stessi da mangiare».</p>
<p class="C14 V17">Gli risposero: «Non abbiamo che cinque pani e due pesci!».</p>
<p class="C14 V18">Ed egli disse: «Portatemeli qua».</p>
<p class="C14 V19">E dopo aver ordinato alla folla di sedersi sull'erba, prese i cinque pani e i due pesci e, alzati gli occhi al cielo, pronunziò la benedizione, spezzò i pani e li diede ai discepoli e i discepoli li distribuirono alla folla.</p>
<p class="C14 V20">Tutti mangiarono e furono saziati; e portarono via dodici ceste piene di pezzi avanzati.</p>
<p class="C14 V21">Quelli che avevano mangiato erano circa cinquemila uomini, senza contare le donne e i bambini.</p>
<p class="C14 V22">Subito dopo ordinò ai discepoli di salire sulla barca e di precederlo sull'altra sponda, mentre egli avrebbe congedato la folla.</p>
<p class="C14 V23">Congedata la folla, salì sul monte, solo, a pregare. Venuta la sera, egli se ne stava ancora solo lassù.</p>
<p class="C14 V24">La barca intanto distava già qualche miglio da terra ed era agitata dalle onde, a causa del vento contrario.</p>
<p class="C14 V25">Verso la fine della notte egli venne verso di loro camminando sul mare.</p>
<p class="C14 V26">I discepoli, a vederlo camminare sul mare, furono turbati e dissero: «È un fantasma» e si misero a gridare dalla paura.</p>
<p class="C14 V27">Ma subito Gesù parlò loro: «Coraggio, sono io, non abbiate paura».</p>
<p class="C14 V28">Pietro gli disse: «Signore, se sei tu, comanda che io venga da te sulle acque».</p>
<p class="C14 V29">Ed egli disse: «Vieni!». Pietro, scendendo dalla barca, si mise a camminare sulle acque e andò verso Gesù.</p>
<p class="C14 V30">Ma per la violenza del vento, s'impaurì e, cominciando ad affondare, gridò: «Signore, salvami!».</p>
<p class="C14 V31">E subito Gesù stese la mano, lo afferrò e gli disse: «Uomo di poca fede, perché hai dubitato?».</p>
<p class="C14 V32">Appena saliti sulla barca, il vento cessò.</p>
<p class="C14 V33">Quelli che erano sulla barca gli si prostrarono davanti, esclamando: «Tu sei veramente il Figlio di Dio!».</p>
<p class="C14 V34">Compiuta la traversata, approdarono a Genèsaret.</p>
<p class="C14 V35">E la gente del luogo, riconosciuto Gesù, diffuse la notizia in tutta la regione; gli portarono tutti i malati,</p>
<p class="C14 V36">e lo pregavano di poter toccare almeno l'orlo del suo mantello. E quanti lo toccavano guarivano.</p>
<p class="C15 V1">In quel tempo vennero a Gesù da Gerusalemme alcuni farisei e alcuni scribi e gli dissero:</p>
<p class="C15 V2">«Perché i tuoi discepoli trasgrediscono la tradizione degli antichi? Poiché non si lavano le mani quando prendono cibo!».</p>
<p class="C15 V3">Ed egli rispose loro: «Perché voi trasgredite il comandamento di Dio in nome della vostra tradizione?</p>
<p class="C15 V4">Dio ha detto: Onora il padre e la madre e inoltre: Chi maledice il padre e la madre sia messo a morte.</p>
<p class="C15 V5">Invece voi asserite: Chiunque dice al padre o alla madre: Ciò con cui ti dovrei aiutare è offerto a Dio,</p>
<p class="C15 V6">non è più tenuto a onorare suo padre o sua madre. Così avete annullato la parola di Dio in nome della vostra tradizione.</p>
<p class="C15 V7">Ipocriti! Bene ha profetato di voi Isaia, dicendo:</p>
<p class="C15 V8">Questo popolo mi onora con le labbra ma il suo cuore è lontano da me.</p>
<p class="C15 V9">Invano essi mi rendono culto, insegnando dottrine che sono precetti di uomini».</p>
<p class="C15 V10">Poi riunita la folla disse: «Ascoltate e intendete!</p>
<p class="C15 V11">Non quello che entra nella bocca rende impuro l'uomo, ma quello che esce dalla bocca rende impuro l'uomo!».</p>
<p class="C15 V12">Allora i discepoli gli si accostarono per dirgli: «Sai che i farisei si sono scandalizzati nel sentire queste parole?».</p>
<p class="C15 V13">Ed egli rispose: «Ogni pianta che non è stata piantata dal mio Padre celeste sarà sradicata.</p>
<p class="C15 V14">Lasciateli! Sono ciechi e guide di ciechi. E quando un cieco guida un altro cieco, tutti e due cadranno in un fosso!».</p>
<p class="C15 V15">Pietro allora gli disse: «Spiegaci questa parabola».</p>
<p class="C15 V16">Ed egli rispose: «Anche voi siete ancora senza intelletto?</p>
<p class="C15 V17">Non capite che tutto ciò che entra nella bocca, passa nel ventre e va a finire nella fogna?</p>
<p class="C15 V18">Invece ciò che esce dalla bocca proviene dal cuore. Questo rende immondo l'uomo.</p>
<p class="C15 V19">Dal cuore, infatti, provengono i propositi malvagi, gli omicidi, gli adultèri, le prostituzioni, i furti, le false testimonianze, le bestemmie.</p>
<p class="C15 V20">Queste sono le cose che rendono immondo l'uomo, ma il mangiare senza lavarsi le mani non rende immondo l'uomo».</p>
<p class="C15 V21">Partito di là, Gesù si diresse verso le parti di Tiro e Sidone.</p>
<p class="C15 V22">Ed ecco una donna Cananèa, che veniva da quelle regioni, si mise a gridare: «Pietà di me, Signore, figlio di Davide. Mia figlia è crudelmente tormentata da un demonio».</p>
<p class="C15 V23">Ma egli non le rivolse neppure una parola. Allora i discepoli gli si accostarono implorando: «Esaudiscila, vedi come ci grida dietro».</p>
<p class="C15 V24">Ma egli rispose: «Non sono stato inviato che alle pecore perdute della casa di Israele».</p>
<p class="C15 V25">Ma quella venne e si prostrò dinanzi a lui dicendo: «Signore, aiutami!».</p>
<p class="C15 V26">Ed egli rispose: «Non è bene prendere il pane dei figli per gettarlo ai cagnolini».</p>
<p class="C15 V27">«È vero, Signore, disse la donna, ma anche i cagnolini si cibano delle briciole che cadono dalla tavola dei loro padroni».</p>
<p class="C15 V28">Allora Gesù le replicò: «Donna, davvero grande è la tua fede! Ti sia fatto come desideri». E da quell'istante sua figlia fu guarita.</p>
<p class="C15 V29">Allontanatosi di là, Gesù giunse presso il mare di Galilea e, salito sul monte, si fermò là.</p>
<p class="C15 V30">Attorno a lui si radunò molta folla recando con sé zoppi, storpi, ciechi, sordi e molti altri malati; li deposero ai suoi piedi, ed egli li guarì.</p>
<p class="C15 V31">E la folla era piena di stupore nel vedere i muti che parlavano, gli storpi raddrizzati, gli zoppi che camminavano e i ciechi che vedevano. E glorificava il Dio di Israele.</p>
<p class="C15 V32">Allora Gesù chiamò a sé i discepoli e disse: «Sento compassione di questa folla: ormai da tre giorni mi vengono dietro e non hanno da mangiare. Non voglio rimandarli digiuni, perché non svengano lungo la strada».</p>
<p class="C15 V33">E i discepoli gli dissero: «Dove potremo noi trovare in un deserto tanti pani da sfamare una folla così grande?».</p>
<p class="C15 V34">Ma Gesù domandò: «Quanti pani avete?». Risposero: «Sette, e pochi pesciolini».</p>
<p class="C15 V35">Dopo aver ordinato alla folla di sedersi per terra,</p>
<p class="C15 V36">Gesù prese i sette pani e i pesci, rese grazie, li spezzò, li dava ai discepoli, e i discepoli li distribuivano alla folla.</p>
<p class="C15 V37">Tutti mangiarono e furono saziati. Dei pezzi avanzati portarono via sette sporte piene.</p>
<p class="C15 V38">Quelli che avevano mangiato erano quattromila uomini, senza contare le donne e i bambini.</p>
<p class="C15 V39">Congedata la folla, Gesù salì sulla barca e andò nella regione di Magadàn.</p>
<p class="C16 V1">I farisei e i sadducei si avvicinarono per metterlo alla prova e gli chiesero che mostrasse loro un segno dal cielo.</p>
<p class="C16 V2">Ma egli rispose: «Quando si fa sera, voi dite: Bel tempo, perché il cielo rosseggia;</p>
<p class="C16 V3">e al mattino: Oggi burrasca, perché il cielo è rosso cupo. Sapete dunque interpretare l'aspetto del cielo e non sapete distinguere i segni dei tempi?</p>
<p class="C16 V4">Una generazione perversa e adultera cerca un segno, ma nessun segno le sarà dato se non il segno di Giona». E lasciatili, se ne andò.</p>
<p class="C16 V5">Nel passare però all'altra riva, i discepoli avevano dimenticato di prendere il pane.</p>
<p class="C16 V6">Gesù disse loro: «Fate bene attenzione e guardatevi dal lievito dei farisei e dei sadducei».</p>
<p class="C16 V7">Ma essi parlavano tra loro e dicevano: «Non abbiamo preso il pane!».</p>
<p class="C16 V8">Accortosene, Gesù chiese: «Perché, uomini di poca fede, andate dicendo che non avete il pane?</p>
<p class="C16 V9">Non capite ancora e non ricordate i cinque pani per i cinquemila e quante ceste avete portato via?</p>
<p class="C16 V10">E neppure i sette pani per i quattromila e quante sporte avete raccolto?</p>
<p class="C16 V11">Come mai non capite ancora che non alludevo al pane quando vi ho detto: Guardatevi dal lievito dei farisei e dei sadducei?».</p>
<p class="C16 V12">Allora essi compresero che egli non aveva detto che si guardassero dal lievito del pane, ma dalla dottrina dei farisei e dei sadducei.</p>
<p class="C16 V13">Essendo giunto Gesù nella regione di Cesarèa di Filippo, chiese ai suoi discepoli: «La gente chi dice che sia il Figlio dell'uomo?».</p>
<p class="C16 V14">Risposero: «Alcuni Giovanni il Battista, altri Elia, altri Geremia o qualcuno dei profeti».</p>
<p class="C16 V15">Disse loro: «Voi chi dite che io sia?».</p>
<p class="C16 V16">Rispose Simon Pietro: «Tu sei il Cristo, il Figlio del Dio vivente».</p>
<p class="C16 V17">E Gesù: «Beato te, Simone figlio di Giona, perché né la carne né il sangue te l'hanno rivelato, ma il Padre mio che sta nei cieli.</p>
<p class="C16 V18">E io ti dico: Tu sei Pietro e su questa pietra edificherò la mia chiesa e le porte degli inferi non prevarranno contro di essa.</p>
<p class="C16 V19">A te darò le chiavi del regno dei cieli, e tutto ciò che legherai sulla terra sarà legato nei cieli, e tutto ciò che scioglierai sulla terra sarà sciolto nei cieli».</p>
<p class="C16 V20">Allora ordinò ai discepoli di non dire ad alcuno che egli era il Cristo.</p>
<p class="C16 V21">Da allora Gesù cominciò a dire apertamente ai suoi discepoli che doveva andare a Gerusalemme e soffrire molto da parte degli anziani, dei sommi sacerdoti e degli scribi, e venire ucciso e risuscitare il terzo giorno.</p>
<p class="C16 V22">Ma Pietro lo trasse in disparte e cominciò a protestare dicendo: «Dio te ne scampi, Signore; questo non ti accadrà mai».</p>
<p class="C16 V23">Ma egli, voltandosi, disse a Pietro: «Lungi da me, satana! Tu mi sei di scandalo, perché non pensi secondo Dio, ma secondo gli uomini!».</p>
<p class="C16 V24">Allora Gesù disse ai suoi discepoli: «Se qualcuno vuol venire dietro a me rinneghi se stesso, prenda la sua croce e mi segua.</p>
<p class="C16 V25">Perché chi vorrà salvare la propria vita, la perderà; ma chi perderà la propria vita per causa mia, la troverà.</p>
<p class="C16 V26">Qual vantaggio infatti avrà l'uomo se guadagnerà il mondo intero, e poi perderà la propria anima? O che cosa l'uomo potrà dare in cambio della propria anima?</p>
<p class="C16 V27">Poiché il Figlio dell'uomo verrà nella gloria del Padre suo, con i suoi angeli, e renderà a ciascuno secondo le sue azioni.</p>
<p class="C16 V28">In verità vi dico: vi sono alcuni tra i presenti che non morranno finché non vedranno il Figlio dell'uomo venire nel suo regno».</p>
<p class="C17 V1">Sei giorni dopo, Gesù prese con sé Pietro, Giacomo e Giovanni suo fratello e li condusse in disparte, su un alto monte.</p>
<p class="C17 V2">E fu trasfigurato davanti a loro; il suo volto brillò come il sole e le sue vesti divennero candide come la luce.</p>
<p class="C17 V3">Ed ecco apparvero loro Mosè ed Elia, che conversavano con lui.</p>
<p class="C17 V4">Pietro prese allora la parola e disse a Gesù: «Signore, è bello per noi restare qui; se vuoi, farò qui tre tende, una per te, una per Mosè e una per Elia».</p>
<p class="C17 V5">Egli stava ancora parlando quando una nuvola luminosa li avvolse con la sua ombra. Ed ecco una voce che diceva: «Questi è il Figlio mio prediletto, nel quale mi sono compiaciuto. Ascoltatelo».</p>
<p class="C17 V6">All'udire ciò, i discepoli caddero con la faccia a terra e furono presi da grande timore.</p>
<p class="C17 V7">Ma Gesù si avvicinò e, toccatili, disse: «Alzatevi e non temete».</p>
<p class="C17 V8">Sollevando gli occhi non videro più nessuno, se non Gesù solo.</p>
<p class="C17 V9">E mentre discendevano dal monte, Gesù ordinò loro: «Non parlate a nessuno di questa visione, finché il Figlio dell'uomo non sia risorto dai morti».</p>
<p class="C17 V10">Allora i discepoli gli domandarono: «Perché dunque gli scribi dicono che prima deve venire Elia?».</p>
<p class="C17 V11">Ed egli rispose: «Sì, verrà Elia e ristabilirà ogni cosa.</p>
<p class="C17 V12">Ma io vi dico: Elia è già venuto e non l'hanno riconosciuto; anzi, l'hanno trattato come hanno voluto. Così anche il Figlio dell'uomo dovrà soffrire per opera loro».</p>
<p class="C17 V13">Allora i discepoli compresero che egli parlava di Giovanni il Battista.</p>
<p class="C17 V14">Appena ritornati presso la folla, si avvicinò a Gesù un uomo</p>
<p class="C17 V15">che, gettatosi in ginocchio, gli disse: «Signore, abbi pietà di mio figlio. Egli è epilettico e soffre molto; cade spesso nel fuoco e spesso anche nell'acqua;</p>
<p class="C17 V16">l'ho già portato dai tuoi discepoli, ma non hanno potuto guarirlo».</p>
<p class="C17 V17">E Gesù rispose: «O generazione incredula e perversa! Fino a quando starò con voi? Fino a quando dovrò sopportarvi? Portatemelo qui».</p>
<p class="C17 V18">E Gesù gli parlò minacciosamente, e il demonio uscì da lui e da quel momento il ragazzo fu guarito.</p>
<p class="C17 V19">Allora i discepoli, accostatisi a Gesù in disparte, gli chiesero: «Perché noi non abbiamo potuto scacciarlo?».</p>
<p class="C17 V20">Ed egli rispose: «Per la vostra poca fede. In verità vi dico: se avrete fede pari a un granellino di senapa, potrete dire a questo monte: spostati da qui a là, ed esso si sposterà, e niente vi sarà impossibile.</p>
<p class="C17 V21">[Questa razza di demòni non si scaccia se non con la preghiera e il digiuno]».</p>
<p class="C17 V22">Mentre si trovavano insieme in Galilea, Gesù disse loro: «Il Figlio dell'uomo sta per esser consegnato nelle mani degli uomini</p>
<p class="C17 V23">e lo uccideranno, ma il terzo giorno risorgerà». Ed essi furono molto rattristati.</p>
<p class="C17 V24">Venuti a Cafarnao, si avvicinarono a Pietro gli esattori della tassa per il tempio e gli dissero: «Il vostro maestro non paga la tassa per il tempio?».</p>
<p class="C17 V25">Rispose: «Sì». Mentre entrava in casa, Gesù lo prevenne dicendo: «Che cosa ti pare, Simone? I re di questa terra da chi riscuotono le tasse e i tributi? Dai propri figli o dagli altri?».</p>
<p class="C17 V26">Rispose: «Dagli estranei». E Gesù: «Quindi i figli sono esenti.</p>
<p class="C17 V27">Ma perché non si scandalizzino, va' al mare, getta l'amo e il primo pesce che viene prendilo, aprigli la bocca e vi troverai una moneta d'argento. Prendila e consegnala a loro per me e per te».</p>
<p class="C18 V1">In quel momento i discepoli si avvicinarono a Gesù dicendo: «Chi dunque è il più grande nel regno dei cieli?».</p>
<p class="C18 V2">Allora Gesù chiamò a sé un bambino, lo pose in mezzo a loro e disse:</p>
<p class="C18 V3">«In verità vi dico: se non vi convertirete e non diventerete come i bambini, non entrerete nel regno dei cieli.</p>
<p class="C18 V4">Perciò chiunque diventerà piccolo come questo bambino, sarà il più grande nel regno dei cieli.</p>
<p class="C18 V5">E chi accoglie anche uno solo di questi bambini in nome mio, accoglie me.</p>
<p class="C18 V6">Chi invece scandalizza anche uno solo di questi piccoli che credono in me, sarebbe meglio per lui che gli fosse appesa al collo una macina girata da asino, e fosse gettato negli abissi del mare.</p>
<p class="C18 V7">Guai al mondo per gli scandali! È inevitabile che avvengano scandali, ma guai all'uomo per colpa del quale avviene lo scandalo!</p>
<p class="C18 V8">Se la tua mano o il tuo piede ti è occasione di scandalo, taglialo e gettalo via da te; è meglio per te entrare nella vita monco o zoppo, che avere due mani o due piedi ed essere gettato nel fuoco eterno.</p>
<p class="C18 V9">E se il tuo occhio ti è occasione di scandalo, cavalo e gettalo via da te; è meglio per te entrare nella vita con un occhio solo, che avere due occhi ed essere gettato nella Geenna del fuoco.</p>
<p class="C18 V10">Guardatevi dal disprezzare uno solo di questi piccoli, perché vi dico che i loro angeli nel cielo vedono sempre la faccia del Padre mio che è nei cieli.</p>
<p class="C18 V11">[È venuto infatti il Figlio dell'uomo a salvare ciò che era perduto].</p>
<p class="C18 V12">Che ve ne pare? Se un uomo ha cento pecore e ne smarrisce una, non lascerà forse le novantanove sui monti, per andare in cerca di quella perduta?</p>
<p class="C18 V13">Se gli riesce di trovarla, in verità vi dico, si rallegrerà per quella più che per le novantanove che non si erano smarrite.</p>
<p class="C18 V14">Così il Padre vostro celeste non vuole che si perda neanche uno solo di questi piccoli.</p>
<p class="C18 V15">Se il tuo fratello commette una colpa, va' e ammoniscilo fra te e lui solo; se ti ascolterà, avrai guadagnato il tuo fratello;</p>
<p class="C18 V16">se non ti ascolterà, prendi con te una o due persone, perché ogni cosa sia risolta sulla parola di due o tre testimoni.</p>
<p class="C18 V17">Se poi non ascolterà neppure costoro, dillo all'assemblea; e se non ascolterà neanche l'assemblea, sia per te come un pagano e un pubblicano.</p>
<p class="C18 V18">In verità vi dico: tutto quello che legherete sopra la terra sarà legato anche in cielo e tutto quello che scioglierete sopra la terra sarà sciolto anche in cielo.</p>
<p class="C18 V19">In verità vi dico ancora: se due di voi sopra la terra si accorderanno per domandare qualunque cosa, il Padre mio che è nei cieli ve la concederà.</p>
<p class="C18 V20">Perché dove sono due o tre riuniti nel mio nome, io sono in mezzo a loro».</p>
<p class="C18 V21">Allora Pietro gli si avvicinò e gli disse: «Signore, quante volte dovrò perdonare al mio fratello, se pecca contro di me? Fino a sette volte?».</p>
<p class="C18 V22">E Gesù gli rispose: «Non ti dico fino a sette, ma fino a settanta volte sette.</p>
<p class="C18 V23">A proposito, il regno dei cieli è simile a un re che volle fare i conti con i suoi servi.</p>
<p class="C18 V24">Incominciati i conti, gli fu presentato uno che gli era debitore di diecimila talenti.</p>
<p class="C18 V25">Non avendo però costui il denaro da restituire, il padrone ordinò che fosse venduto lui con la moglie, con i figli e con quanto possedeva, e saldasse così il debito.</p>
<p class="C18 V26">Allora quel servo, gettatosi a terra, lo supplicava: Signore, abbi pazienza con me e ti restituirò ogni cosa.</p>
<p class="C18 V27">Impietositosi del servo, il padrone lo lasciò andare e gli condonò il debito.</p>
<p class="C18 V28">Appena uscito, quel servo trovò un altro servo come lui che gli doveva cento denari e, afferratolo, lo soffocava e diceva: Paga quel che devi!</p>
<p class="C18 V29">Il suo compagno, gettatosi a terra, lo supplicava dicendo: Abbi pazienza con me e ti rifonderò il debito.</p>
<p class="C18 V30">Ma egli non volle esaudirlo, andò e lo fece gettare in carcere, fino a che non avesse pagato il debito.</p>
<p class="C18 V31">Visto quel che accadeva, gli altri servi furono addolorati e andarono a riferire al loro padrone tutto l'accaduto.</p>
<p class="C18 V32">Allora il padrone fece chiamare quell'uomo e gli disse: Servo malvagio, io ti ho condonato tutto il debito perché mi hai pregato.</p>
<p class="C18 V33">Non dovevi forse anche tu aver pietà del tuo compagno, così come io ho avuto pietà di te?</p>
<p class="C18 V34">E, sdegnato, il padrone lo diede in mano agli aguzzini, finché non gli avesse restituito tutto il dovuto.</p>
<p class="C18 V35">Così anche il mio Padre celeste farà a ciascuno di voi, se non perdonerete di cuore al vostro fratello».</p>
<p class="C19 V1">Terminati questi discorsi, Gesù partì dalla Galilea e andò nel territorio della Giudea, al di là del Giordano.</p>
<p class="C19 V2">E lo seguì molta folla e colà egli guarì i malati.</p>
<p class="C19 V3">Allora gli si avvicinarono alcuni farisei per metterlo alla prova e gli chiesero: «È lecito ad un uomo ripudiare la propria moglie per qualsiasi motivo?».</p>
<p class="C19 V4">Ed egli rispose: «Non avete letto che il Creatore da principio li creò maschio e femmina e disse:</p>
<p class="C19 V5">Per questo l'uomo lascerà suo padre e sua madre e si unirà a sua moglie e i due saranno una carne sola?</p>
<p class="C19 V6">Così che non sono più due, ma una carne sola. Quello dunque che Dio ha congiunto, l'uomo non lo separi».</p>
<p class="C19 V7">Gli obiettarono: «Perché allora Mosè ha ordinato di darle l'atto di ripudio e mandarla via?».</p>
<p class="C19 V8">Rispose loro Gesù: «Per la durezza del vostro cuore Mosè vi ha permesso di ripudiare le vostre mogli, ma da principio non fu così.</p>
<p class="C19 V9">Perciò io vi dico: Chiunque ripudia la propria moglie, se non in caso di concubinato, e ne sposa un'altra commette adulterio».</p>
<p class="C19 V10">Gli dissero i discepoli: «Se questa è la condizione dell'uomo rispetto alla donna, non conviene sposarsi».</p>
<p class="C19 V11">Egli rispose loro: «Non tutti possono capirlo, ma solo coloro ai quali è stato concesso.</p>
<p class="C19 V12">Vi sono infatti eunuchi che sono nati così dal ventre della madre; ve ne sono alcuni che sono stati resi eunuchi dagli uomini, e vi sono altri che si sono fatti eunuchi per il regno dei cieli. Chi può capire, capisca».</p>
<p class="C19 V13">Allora gli furono portati dei bambini perché imponesse loro le mani e pregasse; ma i discepoli li sgridavano.</p>
<p class="C19 V14">Gesù però disse loro: «Lasciate che i bambini vengano a me, perché di questi è il regno dei cieli».</p>
<p class="C19 V15">E dopo avere imposto loro le mani, se ne partì.</p>
<p class="C19 V16">Ed ecco un tale gli si avvicinò e gli disse: «Maestro, che cosa devo fare di buono per ottenere la vita eterna?».</p>
<p class="C19 V17">Egli rispose: «Perché mi interroghi su ciò che è buono? Uno solo è buono. Se vuoi entrare nella vita, osserva i comandamenti».</p>
<p class="C19 V18">Ed egli chiese: «Quali?». Gesù rispose: «Non uccidere, non commettere adulterio, non rubare, non testimoniare il falso,</p>
<p class="C19 V19">onora il padre e la madre, ama il prossimo tuo come te stesso».</p>
<p class="C19 V20">Il giovane gli disse: «Ho sempre osservato tutte queste cose; che mi manca ancora?».</p>
<p class="C19 V21">Gli disse Gesù: «Se vuoi essere perfetto, va', vendi quello che possiedi, dallo ai poveri e avrai un tesoro nel cielo; poi vieni e seguimi».</p>
<p class="C19 V22">Udito questo, il giovane se ne andò triste; poiché aveva molte ricchezze.</p>
<p class="C19 V23">Gesù allora disse ai suoi discepoli: «In verità vi dico: difficilmente un ricco entrerà nel regno dei cieli.</p>
<p class="C19 V24">Ve lo ripeto: è più facile che un cammello passi per la cruna di un ago, che un ricco entri nel regno dei cieli».</p>
<p class="C19 V25">A queste parole i discepoli rimasero costernati e chiesero: «Chi si potrà dunque salvare?».</p>
<p class="C19 V26">E Gesù, fissando su di loro lo sguardo, disse: «Questo è impossibile agli uomini, ma a Dio tutto è possibile».</p>
<p class="C19 V27">Allora Pietro prendendo la parola disse: «Ecco, noi abbiamo lasciato tutto e ti abbiamo seguito; che cosa dunque ne otterremo?».</p>
<p class="C19 V28">E Gesù disse loro: «In verità vi dico: voi che mi avete seguito, nella nuova creazione, quando il Figlio dell'uomo sarà seduto sul trono della sua gloria, siederete anche voi su dodici troni a giudicare le dodici tribù di Israele.</p>
<p class="C19 V29">Chiunque avrà lasciato case, o fratelli, o sorelle, o padre, o madre, o figli, o campi per il mio nome, riceverà cento volte tanto e avrà in eredità la vita eterna.</p>
<p class="C19 V30">Molti dei primi saranno ultimi e gli ultimi i primi».</p>
<p class="C20 V1">«Il regno dei cieli è simile a un padrone di casa che uscì all'alba per prendere a giornata lavoratori per la sua vigna.</p>
<p class="C20 V2">Accordatosi con loro per un denaro al giorno, li mandò nella sua vigna.</p>
<p class="C20 V3">Uscito poi verso le nove del mattino, ne vide altri che stavano sulla piazza disoccupati</p>
<p class="C20 V4">e disse loro: Andate anche voi nella mia vigna; quello che è giusto ve lo darò. Ed essi andarono.</p>
<p class="C20 V5">Uscì di nuovo verso mezzogiorno e verso le tre e fece altrettanto.</p>
<p class="C20 V6">Uscito ancora verso le cinque, ne vide altri che se ne stavano là e disse loro: Perché ve ne state qui tutto il giorno oziosi?</p>
<p class="C20 V7">Gli risposero: Perché nessuno ci ha presi a giornata. Ed egli disse loro: Andate anche voi nella mia vigna.</p>
<p class="C20 V8">Quando fu sera, il padrone della vigna disse al suo fattore: Chiama gli operai e dà loro la paga, incominciando dagli ultimi fino ai primi.</p>
<p class="C20 V9">Venuti quelli delle cinque del pomeriggio, ricevettero ciascuno un denaro.</p>
<p class="C20 V10">Quando arrivarono i primi, pensavano che avrebbero ricevuto di più. Ma anch'essi ricevettero un denaro per ciascuno.</p>
<p class="C20 V11">Nel ritirarlo però, mormoravano contro il padrone dicendo:</p>
<p class="C20 V12">Questi ultimi hanno lavorato un'ora soltanto e li hai trattati come noi, che abbiamo sopportato il peso della giornata e il caldo.</p>
<p class="C20 V13">Ma il padrone, rispondendo a uno di loro, disse: Amico, io non ti faccio torto. Non hai forse convenuto con me per un denaro?</p>
<p class="C20 V14">Prendi il tuo e vattene; ma io voglio dare anche a quest'ultimo quanto a te.</p>
<p class="C20 V15">Non posso fare delle mie cose quello che voglio? Oppure tu sei invidioso perché io sono buono?</p>
<p class="C20 V16">Così gli ultimi saranno primi, e i primi ultimi».</p>
<p class="C20 V17">Mentre saliva a Gerusalemme, Gesù prese in disparte i dodici e lungo la via disse loro:</p>
<p class="C20 V18">«Ecco, noi stiamo salendo a Gerusalemme e il Figlio dell'uomo sarà consegnato ai sommi sacerdoti e agli scribi, che lo condanneranno a morte</p>
<p class="C20 V19">e lo consegneranno ai pagani perché sia schernito e flagellato e crocifisso; ma il terzo giorno risusciterà».</p>
<p class="C20 V20">Allora gli si avvicinò la madre dei figli di Zebedèo con i suoi figli, e si prostrò per chiedergli qualcosa.</p>
<p class="C20 V21">Egli le disse: «Che cosa vuoi?». Gli rispose: «Di' che questi miei figli siedano uno alla tua destra e uno alla tua sinistra nel tuo regno».</p>
<p class="C20 V22">Rispose Gesù: «Voi non sapete quello che chiedete. Potete bere il calice che io sto per bere?». Gli dicono: «Lo possiamo».</p>
<p class="C20 V23">Ed egli soggiunse: «Il mio calice lo berrete; però non sta a me concedere che vi sediate alla mia destra o alla mia sinistra, ma è per coloro per i quali è stato preparato dal Padre mio».</p>
<p class="C20 V24">Gli altri dieci, udito questo, si sdegnarono con i due fratelli;</p>
<p class="C20 V25">ma Gesù, chiamatili a sé, disse: «I capi delle nazioni, voi lo sapete, dominano su di esse e i grandi esercitano su di esse il potere.</p>
<p class="C20 V26">Non così dovrà essere tra voi; ma colui che vorrà diventare grande tra voi, si farà vostro servo,</p>
<p class="C20 V27">e colui che vorrà essere il primo tra voi, si farà vostro schiavo;</p>
<p class="C20 V28">appunto come il Figlio dell'uomo, che non è venuto per essere servito, ma per servire e dare la sua vita in riscatto per molti».</p>
<p class="C20 V29">Mentre uscivano da Gerico, una gran folla seguiva Gesù.</p>
<p class="C20 V30">Ed ecco che due ciechi, seduti lungo la strada, sentendo che passava, si misero a gridare: «Signore, abbi pietà di noi, figlio di Davide!».</p>
<p class="C20 V31">La folla li sgridava perché tacessero; ma essi gridavano ancora più forte: «Signore, figlio di Davide, abbi pietà di noi!».</p>
<p class="C20 V32">Gesù, fermatosi, li chiamò e disse: «Che volete che io vi faccia?».</p>
<p class="C20 V33">Gli risposero: «Signore, che i nostri occhi si aprano!».</p>
<p class="C20 V34">Gesù si commosse, toccò loro gli occhi e subito ricuperarono la vista e lo seguirono.</p>
<p class="C21 V1">Quando furono vicini a Gerusalemme e giunsero presso Bètfage, verso il monte degli Ulivi, Gesù mandò due dei suoi discepoli</p>
<p class="C21 V2">dicendo loro: «Andate nel villaggio che vi sta di fronte: subito troverete un'asina legata e con essa un puledro. Scioglieteli e conduceteli a me.</p>
<p class="C21 V3">Se qualcuno poi vi dirà qualche cosa, risponderete: Il Signore ne ha bisogno, ma li rimanderà subito».</p>
<p class="C21 V4">Ora questo avvenne perché si adempisse ciò che era stato annunziato dal profeta:</p>
<p class="C21 V5">Dite alla figlia di Sion: Ecco, il tuo re viene a te mite, seduto su un'asina, con un puledro figlio di bestia da soma.</p>
<p class="C21 V6">I discepoli andarono e fecero quello che aveva ordinato loro Gesù:</p>
<p class="C21 V7">condussero l'asina e il puledro, misero su di essi i mantelli ed egli vi si pose a sedere.</p>
<p class="C21 V8">La folla numerosissima stese i suoi mantelli sulla strada mentre altri tagliavano rami dagli alberi e li stendevano sulla via.</p>
<p class="C21 V9">La folla che andava innanzi e quella che veniva dietro, gridava: Osanna al figlio di Davide! Benedetto colui che viene nel nome del Signore! Osanna nel più alto dei cieli!</p>
<p class="C21 V10">Entrato Gesù in Gerusalemme, tutta la città fu in agitazione e la gente si chiedeva: «Chi è costui?».</p>
<p class="C21 V11">E la folla rispondeva: «Questi è il profeta Gesù, da Nazaret di Galilea».</p>
<p class="C21 V12">Gesù entrò poi nel tempio e scacciò tutti quelli che vi trovò a comprare e a vendere; rovesciò i tavoli dei cambiavalute e le sedie dei venditori di colombe</p>
<p class="C21 V13">e disse loro: «La Scrittura dice: La mia casa sarà chiamata casa di preghiera ma voi ne fate una spelonca di ladri».</p>
<p class="C21 V14">Gli si avvicinarono ciechi e storpi nel tempio ed egli li guarì.</p>
<p class="C21 V15">Ma i sommi sacerdoti e gli scribi, vedendo le meraviglie che faceva e i fanciulli che acclamavano nel tempio: «Osanna al figlio di Davide», si sdegnarono</p>
<p class="C21 V16">e gli dissero: «Non senti quello che dicono?». Gesù rispose loro: «Sì, non avete mai letto: Dalla bocca dei bambini e dei lattanti ti sei procurata una lode?».</p>
<p class="C21 V17">E, lasciatili, uscì fuori dalla città, verso Betània, e là trascorse la notte.</p>
<p class="C21 V18">La mattina dopo, mentre rientrava in città, ebbe fame.</p>
<p class="C21 V19">Vedendo un fico sulla strada, gli si avvicinò, ma non vi trovò altro che foglie, e gli disse: «Non nasca mai più frutto da te». E subito quel fico si seccò.</p>
<p class="C21 V20">Vedendo ciò i discepoli rimasero stupiti e dissero: «Come mai il fico si è seccato immediatamente?».</p>
<p class="C21 V21">Rispose Gesù: «In verità vi dico: Se avrete fede e non dubiterete, non solo potrete fare ciò che è accaduto a questo fico, ma anche se direte a questo monte: Levati di lì e gettati nel mare, ciò avverrà.</p>
<p class="C21 V22">E tutto quello che chiederete con fede nella preghiera, lo otterrete».</p>
<p class="C21 V23">Entrato nel tempio, mentre insegnava gli si avvicinarono i sommi sacerdoti e gli anziani del popolo e gli dissero: «Con quale autorità fai questo? Chi ti ha dato questa autorità?».</p>
<p class="C21 V24">Gesù rispose: «Vi farò anch'io una domanda e se voi mi rispondete, vi dirò anche con quale autorità faccio questo.</p>
<p class="C21 V25">Il battesimo di Giovanni da dove veniva? Dal cielo o dagli uomini?». Ed essi riflettevano tra sé dicendo: «Se diciamo: "dal Cielo", ci risponderà: "perché dunque non gli avete creduto?";</p>
<p class="C21 V26">se diciamo "dagli uomini", abbiamo timore della folla, perché tutti considerano Giovanni un profeta».</p>
<p class="C21 V27">Rispondendo perciò a Gesù, dissero: «Non lo sappiamo». Allora anch'egli disse loro: «Neanch'io vi dico con quale autorità faccio queste cose».</p>
<p class="C21 V28">«Che ve ne pare? Un uomo aveva due figli; rivoltosi al primo disse: Figlio, va' oggi a lavorare nella vigna.</p>
<p class="C21 V29">Ed egli rispose: Sì, signore; ma non andò.</p>
<p class="C21 V30">Rivoltosi al secondo, gli disse lo stesso. Ed egli rispose: Non ne ho voglia; ma poi, pentitosi, ci andò.</p>
<p class="C21 V31">Chi dei due ha compiuto la volontà del padre?». Dicono: «L'ultimo». E Gesù disse loro: «In verità vi dico: I pubblicani e le prostitute vi passano avanti nel regno di Dio.</p>
<p class="C21 V32">È venuto a voi Giovanni nella via della giustizia e non gli avete creduto; i pubblicani e le prostitute invece gli hanno creduto. Voi, al contrario, pur avendo visto queste cose, non vi siete nemmeno pentiti per credergli.</p>
<p class="C21 V33">Ascoltate un'altra parabola: C'era un padrone che piantò una vigna e la circondò con una siepe, vi scavò un frantoio, vi costruì una torre, poi l'affidò a dei vignaioli e se ne andò.</p>
<p class="C21 V34">Quando fu il tempo dei frutti, mandò i suoi servi da quei vignaioli a ritirare il raccolto.</p>
<p class="C21 V35">Ma quei vignaioli presero i servi e uno lo bastonarono, l'altro lo uccisero, l'altro lo lapidarono.</p>
<p class="C21 V36">Di nuovo mandò altri servi più numerosi dei primi, ma quelli si comportarono nello stesso modo.</p>
<p class="C21 V37">Da ultimo mandò loro il proprio figlio dicendo: Avranno rispetto di mio figlio!</p>
<p class="C21 V38">Ma quei vignaioli, visto il figlio, dissero tra sé: Costui è l'erede; venite, uccidiamolo, e avremo noi l'eredità.</p>
<p class="C21 V39">E, presolo, lo cacciarono fuori della vigna e l'uccisero.</p>
<p class="C21 V40">Quando dunque verrà il padrone della vigna che farà a quei vignaioli?».</p>
<p class="C21 V41">Gli rispondono: «Farà morire miseramente quei malvagi e darà la vigna ad altri vignaioli che gli consegneranno i frutti a suo tempo».</p>
<p class="C21 V42">E Gesù disse loro: «Non avete mai letto nelle Scritture: La pietra che i costruttori hanno scartata è diventata testata d'angolo; dal Signore è stato fatto questo ed è mirabile agli occhi nostri?</p>
<p class="C21 V43">Perciò io vi dico: vi sarà tolto il regno di Dio e sarà dato a un popolo che lo farà fruttificare.</p>
<p class="C21 V44">Chi cadrà sopra questa pietra sarà sfracellato; e qualora essa cada su qualcuno, lo stritolerà».</p>
<p class="C21 V45">Udite queste parabole, i sommi sacerdoti e i farisei capirono che parlava di loro e cercavano di catturarlo; ma avevano paura della folla che lo considerava un profeta.</p>
<p class="C22 V1">Gesù riprese a parlar loro in parabole e disse:</p>
<p class="C22 V2">«Il regno dei cieli è simile a un re che fece un banchetto di nozze per suo figlio.</p>
<p class="C22 V3">Egli mandò i suoi servi a chiamare gli invitati alle nozze, ma questi non vollero venire.</p>
<p class="C22 V4">Di nuovo mandò altri servi a dire: Ecco ho preparato il mio pranzo; i miei buoi e i miei animali ingrassati sono già macellati e tutto è pronto; venite alle nozze.</p>
<p class="C22 V5">Ma costoro non se ne curarono e andarono chi al proprio campo, chi ai propri affari;</p>
<p class="C22 V6">altri poi presero i suoi servi, li insultarono e li uccisero.</p>
<p class="C22 V7">Allora il re si indignò e, mandate le sue truppe, uccise quegli assassini e diede alle fiamme la loro città.</p>
<p class="C22 V8">Poi disse ai suoi servi: Il banchetto nuziale è pronto, ma gli invitati non ne erano degni;</p>
<p class="C22 V9">andate ora ai crocicchi delle strade e tutti quelli che troverete, chiamateli alle nozze.</p>
<p class="C22 V10">Usciti nelle strade, quei servi raccolsero quanti ne trovarono, buoni e cattivi, e la sala si riempì di commensali.</p>
<p class="C22 V11">Il re entrò per vedere i commensali e, scorto un tale che non indossava l'abito nuziale,</p>
<p class="C22 V12">gli disse: Amico, come hai potuto entrare qui senz'abito nuziale? Ed egli ammutolì.</p>
<p class="C22 V13">Allora il re ordinò ai servi: Legatelo mani e piedi e gettatelo fuori nelle tenebre; là sarà pianto e stridore di denti.</p>
<p class="C22 V14">Perché molti sono chiamati, ma pochi eletti».</p>
<p class="C22 V15">Allora i farisei, ritiratisi, tennero consiglio per vedere di coglierlo in fallo nei suoi discorsi.</p>
<p class="C22 V16">Mandarono dunque a lui i propri discepoli, con gli erodiani, a dirgli: «Maestro, sappiamo che sei veritiero e insegni la via di Dio secondo verità e non hai soggezione di nessuno perché non guardi in faccia ad alcuno.</p>
<p class="C22 V17">Dicci dunque il tuo parere: È lecito o no pagare il tributo a Cesare?».</p>
<p class="C22 V18">Ma Gesù, conoscendo la loro malizia, rispose: «Ipocriti, perché mi tentate?</p>
<p class="C22 V19">Mostratemi la moneta del tributo». Ed essi gli presentarono un denaro.</p>
<p class="C22 V20">Egli domandò loro: «Di chi è questa immagine e l'iscrizione?».</p>
<p class="C22 V21">Gli risposero: «Di Cesare». Allora disse loro: «Rendete dunque a Cesare quello che è di Cesare e a Dio quello che è di Dio».</p>
<p class="C22 V22">A queste parole rimasero sorpresi e, lasciatolo, se ne andarono.</p>
<p class="C22 V23">In quello stesso giorno vennero a lui dei sadducei, i quali affermano che non c'è risurrezione, e lo interrogarono:</p>
<p class="C22 V24">«Maestro, Mosè ha detto: Se qualcuno muore senza figli, il fratello ne sposerà la vedova e così susciterà una discendenza al suo fratello.</p>
<p class="C22 V25">Ora, c'erano tra noi sette fratelli; il primo appena sposato morì e, non avendo discendenza, lasciò la moglie a suo fratello.</p>
<p class="C22 V26">Così anche il secondo, e il terzo, fino al settimo.</p>
<p class="C22 V27">Alla fine, dopo tutti, morì anche la donna.</p>
<p class="C22 V28">Alla risurrezione, di quale dei sette essa sarà moglie? Poiché tutti l'hanno avuta».</p>
<p class="C22 V29">E Gesù rispose loro: «Voi vi ingannate, non conoscendo né le Scritture né la potenza di Dio.</p>
<p class="C22 V30">Alla risurrezione infatti non si prende né moglie né marito, ma si è come angeli nel cielo.</p>
<p class="C22 V31">Quanto poi alla risurrezione dei morti, non avete letto quello che vi è stato detto da Dio:</p>
<p class="C22 V32">Io sono il Dio di Abramo e il Dio di Isacco e il Dio di Giacobbe? Ora, non è Dio dei morti, ma dei vivi».</p>
<p class="C22 V33">Udendo ciò, la folla era sbalordita per la sua dottrina.</p>
<p class="C22 V34">Allora i farisei, udito che egli aveva chiuso la bocca ai sadducei, si riunirono insieme</p>
<p class="C22 V35">e uno di loro, un dottore della legge, lo interrogò per metterlo alla prova:</p>
<p class="C22 V36">«Maestro, qual è il più grande comandamento della legge?».</p>
<p class="C22 V37">Gli rispose: «Amerai il Signore Dio tuo con tutto il cuore, con tutta la tua anima e con tutta la tua mente.</p>
<p class="C22 V38">Questo è il più grande e il primo dei comandamenti.</p>
<p class="C22 V39">E il secondo è simile al primo: Amerai il prossimo tuo come te stesso.</p>
<p class="C22 V40">Da questi due comandamenti dipendono tutta la Legge e i Profeti».</p>
<p class="C22 V41">Trovandosi i farisei riuniti insieme, Gesù chiese loro:</p>
<p class="C22 V42">«Che ne pensate del Messia? Di chi è figlio?». Gli risposero: «Di Davide».</p>
<p class="C22 V43">Ed egli a loro: «Come mai allora Davide, sotto ispirazione, lo chiama Signore, dicendo:</p>
<p class="C22 V44">Ha detto il Signore al mio Signore: Siedi alla mia destra, finché io non abbia posto i tuoi nemici sotto i tuoi piedi?</p>
<p class="C22 V45">Se dunque Davide lo chiama Signore, come può essere suo figlio?».</p>
<p class="C22 V46">Nessuno era in grado di rispondergli nulla; e nessuno, da quel giorno in poi, osò interrogarlo.</p>
<p class="C23 V1">Allora Gesù si rivolse alla folla e ai suoi discepoli dicendo:</p>
<p class="C23 V2">«Sulla cattedra di Mosè si sono seduti gli scribi e i farisei.</p>
<p class="C23 V3">Quanto vi dicono, fatelo e osservatelo, ma non fate secondo le loro opere, perché dicono e non fanno.</p>
<p class="C23 V4">Legano infatti pesanti fardelli e li impongono sulle spalle della gente, ma loro non vogliono muoverli neppure con un dito.</p>
<p class="C23 V5">Tutte le loro opere le fanno per essere ammirati dagli uomini: allargano i loro filattèri e allungano le frange;</p>
<p class="C23 V6">amano posti d'onore nei conviti, i primi seggi nelle sinagoghe</p>
<p class="C23 V7">e i saluti nelle piazze, come anche sentirsi chiamare "rabbì" dalla gente.</p>
<p class="C23 V8">Ma voi non fatevi chiamare "rabbì", perché uno solo è il vostro maestro e voi siete tutti fratelli.</p>
<p class="C23 V9">E non chiamate nessuno "padre" sulla terra, perché uno solo è il Padre vostro, quello del cielo.</p>
<p class="C23 V10">E non fatevi chiamare "maestri", perché uno solo è il vostro Maestro, il Cristo.</p>
<p class="C23 V11">Il più grande tra voi sia vostro servo;</p>
<p class="C23 V12">chi invece si innalzerà sarà abbassato e chi si abbasserà sarà innalzato.</p>
<p class="C23 V13">Guai a voi, scribi e farisei ipocriti, che chiudete il regno dei cieli davanti agli uomini; perché così voi non vi entrate, e non lasciate entrare nemmeno quelli che vogliono entrarci.</p>
<p class="C23 V15">Guai a voi, scribi e farisei ipocriti, che percorrete il mare e la terra per fare un solo proselito e, ottenutolo, lo rendete figlio della Geenna il doppio di voi.</p>
<p class="C23 V16">Guai a voi, guide cieche, che dite: Se si giura per il tempio non vale, ma se si giura per l'oro del tempio si è obbligati.</p>
<p class="C23 V17">Stolti e ciechi: che cosa è più grande, l'oro o il tempio che rende sacro l'oro?</p>
<p class="C23 V18">E dite ancora: Se si giura per l'altare non vale, ma se si giura per l'offerta che vi sta sopra, si resta obbligati.</p>
<p class="C23 V19">Ciechi! Che cosa è più grande, l'offerta o l'altare che rende sacra l'offerta?</p>
<p class="C23 V20">Ebbene, chi giura per l'altare, giura per l'altare e per quanto vi sta sopra;</p>
<p class="C23 V21">e chi giura per il tempio, giura per il tempio e per Colui che l'abita.</p>
<p class="C23 V22">E chi giura per il cielo, giura per il trono di Dio e per Colui che vi è assiso.</p>
<p class="C23 V23">Guai a voi, scribi e farisei ipocriti, che pagate la decima della menta, dell'anèto e del cumìno, e trasgredite le prescrizioni più gravi della legge: la giustizia, la misericordia e la fedeltà. Queste cose bisognava praticare, senza omettere quelle.</p>
<p class="C23 V24">Guide cieche, che filtrate il moscerino e ingoiate il cammello!</p>
<p class="C23 V25">Guai a voi, scribi e farisei ipocriti, che pulite l'esterno del bicchiere e del piatto mentre all'interno sono pieni di rapina e d'intemperanza.</p>
<p class="C23 V26">Fariseo cieco, pulisci prima l'interno del bicchiere, perché anche l'esterno diventi netto!</p>
<p class="C23 V27">Guai a voi, scribi e farisei ipocriti, che rassomigliate a sepolcri imbiancati: essi all'esterno son belli a vedersi, ma dentro sono pieni di ossa di morti e di ogni putridume.</p>
<p class="C23 V28">Così anche voi apparite giusti all'esterno davanti agli uomini, ma dentro siete pieni d'ipocrisia e d'iniquità.</p>
<p class="C23 V29">Guai a voi, scribi e farisei ipocriti, che innalzate i sepolcri ai profeti e adornate le tombe dei giusti,</p>
<p class="C23 V30">e dite: Se fossimo vissuti al tempo dei nostri padri, non ci saremmo associati a loro per versare il sangue dei profeti;</p>
<p class="C23 V31">e così testimoniate, contro voi stessi, di essere figli degli uccisori dei profeti.</p>
<p class="C23 V32">Ebbene, colmate la misura dei vostri padri!</p>
<p class="C23 V33">Serpenti, razza di vipere, come potrete scampare dalla condanna della Geenna?</p>
<p class="C23 V34">Perciò ecco, io vi mando profeti, sapienti e scribi; di questi alcuni ne ucciderete e crocifiggerete, altri ne flagellerete nelle vostre sinagoghe e li perseguiterete di città in città;</p>
<p class="C23 V35">perché ricada su di voi tutto il sangue innocente versato sopra la terra, dal sangue del giusto Abele fino al sangue di Zaccaria, figlio di Barachìa, che avete ucciso tra il santuario e l'altare.</p>
<p class="C23 V36">In verità vi dico: tutte queste cose ricadranno su questa generazione.</p>
<p class="C23 V37">Gerusalemme, Gerusalemme, che uccidi i profeti e lapidi quelli che ti sono inviati, quante volte ho voluto raccogliere i tuoi figli, come una gallina raccoglie i pulcini sotto le ali, e voi non avete voluto!</p>
<p class="C23 V38">Ecco: la vostra casa vi sarà lasciata deserta!</p>
<p class="C23 V39">Vi dico infatti che non mi vedrete più finché non direte: Benedetto colui che viene nel nome del Signore!».</p>
<p class="C24 V1">Mentre Gesù, uscito dal tempio, se ne andava, gli si avvicinarono i suoi discepoli per fargli osservare le costruzioni del tempio.</p>
<p class="C24 V2">Gesù disse loro: «Vedete tutte queste cose? In verità vi dico, non resterà qui pietra su pietra che non venga diroccata».</p>
<p class="C24 V3">Sedutosi poi sul monte degli Ulivi, i suoi discepoli gli si avvicinarono e, in disparte, gli dissero: «Dicci quando accadranno queste cose, e quale sarà il segno della tua venuta e della fine del mondo».</p>
<p class="C24 V4">Gesù rispose: «Guardate che nessuno vi inganni;</p>
<p class="C24 V5">molti verranno nel mio nome, dicendo: Io sono il Cristo, e trarranno molti in inganno.</p>
<p class="C24 V6">Sentirete poi parlare di guerre e di rumori di guerre. Guardate di non allarmarvi; è necessario che tutto questo avvenga, ma non è ancora la fine.</p>
<p class="C24 V7">Si solleverà popolo contro popolo e regno contro regno; vi saranno carestie e terremoti in vari luoghi;</p>
<p class="C24 V8">ma tutto questo è solo l'inizio dei dolori.</p>
<p class="C24 V9">Allora vi consegneranno ai supplizi e vi uccideranno, e sarete odiati da tutti i popoli a causa del mio nome.</p>
<p class="C24 V10">Molti ne resteranno scandalizzati, ed essi si tradiranno e odieranno a vicenda.</p>
<p class="C24 V11">Sorgeranno molti falsi profeti e inganneranno molti;</p>
<p class="C24 V12">per il dilagare dell'iniquità, l'amore di molti si raffredderà.</p>
<p class="C24 V13">Ma chi persevererà sino alla fine, sarà salvato.</p>
<p class="C24 V14">Frattanto questo vangelo del regno sarà annunziato in tutto il mondo, perché ne sia resa testimonianza a tutte le genti; e allora verrà la fine.</p>
<p class="C24 V15">Quando dunque vedrete l'abominio della desolazione, di cui parlò il profeta Daniele, stare nel luogo santo - chi legge comprenda -,</p>
<p class="C24 V16">allora quelli che sono in Giudea fuggano ai monti,</p>
<p class="C24 V17">chi si trova sulla terrazza non scenda a prendere la roba di casa,</p>
<p class="C24 V18">e chi si trova nel campo non torni indietro a prendersi il mantello.</p>
<p class="C24 V19">Guai alle donne incinte e a quelle che allatteranno in quei giorni.</p>
<p class="C24 V20">Pregate perché la vostra fuga non accada d'inverno o di sabato.</p>
<p class="C24 V21">Poiché vi sarà allora una tribolazione grande, quale mai avvenne dall'inizio del mondo fino a ora, né mai più ci sarà.</p>
<p class="C24 V22">E se quei giorni non fossero abbreviati, nessun vivente si salverebbe; ma a causa degli eletti quei giorni saranno abbreviati.</p>
<p class="C24 V23">Allora se qualcuno vi dirà: Ecco, il Cristo è qui, o: È là, non ci credete.</p>
<p class="C24 V24">Sorgeranno infatti falsi cristi e falsi profeti e faranno grandi portenti e miracoli, così da indurre in errore, se possibile, anche gli eletti.</p>
<p class="C24 V25">Ecco, io ve l'ho predetto.</p>
<p class="C24 V26">Se dunque vi diranno: Ecco, è nel deserto, non ci andate; o: È in casa, non ci credete.</p>
<p class="C24 V27">Come la folgore viene da oriente e brilla fino a occidente, così sarà la venuta del Figlio dell'uomo.</p>
<p class="C24 V28">Dovunque sarà il cadavere, ivi si raduneranno gli avvoltoi.</p>
<p class="C24 V29">Subito dopo la tribolazione di quei giorni, il sole si oscurerà, la luna non darà più la sua luce, gli astri cadranno dal cielo e le potenze dei cieli saranno sconvolte.</p>
<p class="C24 V30">Allora comparirà nel cielo il segno del Figlio dell'uomo e allora si batteranno il petto tutte le tribù della terra, e vedranno il Figlio dell'uomo venire sopra le nubi del cielo con grande potenza e gloria.</p>
<p class="C24 V31">Egli manderà i suoi angeli con una grande tromba e raduneranno tutti i suoi eletti dai quattro venti, da un estremo all'altro dei cieli.</p>
<p class="C24 V32">Dal fico poi imparate la parabola: quando ormai il suo ramo diventa tenero e spuntano le foglie, sapete che l'estate è vicina.</p>
<p class="C24 V33">Così anche voi, quando vedrete tutte queste cose, sappiate che Egli è proprio alle porte.</p>
<p class="C24 V34">In verità vi dico: non passerà questa generazione prima che tutto questo accada.</p>
<p class="C24 V35">Il cielo e la terra passeranno, ma le mie parole non passeranno.</p>
<p class="C24 V36">Quanto a quel giorno e a quell'ora, però, nessuno lo sa, neanche gli angeli del cielo e neppure il Figlio, ma solo il Padre.</p>
<p class="C24 V37">Come fu ai giorni di Noè, così sarà la venuta del Figlio dell'uomo.</p>
<p class="C24 V38">Infatti, come nei giorni che precedettero il diluvio mangiavano e bevevano, prendevano moglie e marito, fino a quando Noè entrò nell'arca,</p>
<p class="C24 V39">e non si accorsero di nulla finché venne il diluvio e inghiottì tutti, così sarà anche alla venuta del Figlio dell'uomo.</p>
<p class="C24 V40">Allora due uomini saranno nel campo: uno sarà preso e l'altro lasciato.</p>
<p class="C24 V41">Due donne macineranno alla mola: una sarà presa e l'altra lasciata.</p>
<p class="C24 V42">Vegliate dunque, perché non sapete in quale giorno il Signore vostro verrà.</p>
<p class="C24 V43">Questo considerate: se il padrone di casa sapesse in quale ora della notte viene il ladro, veglierebbe e non si lascerebbe scassinare la casa.</p>
<p class="C24 V44">Perciò anche voi state pronti, perché nell'ora che non immaginate, il Figlio dell'uomo verrà.</p>
<p class="C24 V45">Qual è dunque il servo fidato e prudente che il padrone ha preposto ai suoi domestici con l'incarico di dar loro il cibo al tempo dovuto?</p>
<p class="C24 V46">Beato quel servo che il padrone al suo ritorno troverà ad agire così!</p>
<p class="C24 V47">In verità vi dico: gli affiderà l'amministrazione di tutti i suoi beni.</p>
<p class="C24 V48">Ma se questo servo malvagio dicesse in cuor suo: Il mio padrone tarda a venire,</p>
<p class="C24 V49">e cominciasse a percuotere i suoi compagni e a bere e a mangiare con gli ubriaconi,</p>
<p class="C24 V50">arriverà il padrone quando il servo non se l'aspetta e nell'ora che non sa,</p>
<p class="C24 V51">lo punirà con rigore e gli infliggerà la sorte che gli ipocriti si meritano: e là sarà pianto e stridore di denti.</p>
<p class="C25 V1">Il regno dei cieli è simile a dieci vergini che, prese le loro lampade, uscirono incontro allo sposo.</p>
<p class="C25 V2">Cinque di esse erano stolte e cinque sagge;</p>
<p class="C25 V3">le stolte presero le lampade, ma non presero con sé olio;</p>
<p class="C25 V4">le sagge invece, insieme alle lampade, presero anche dell'olio in piccoli vasi.</p>
<p class="C25 V5">Poiché lo sposo tardava, si assopirono tutte e dormirono.</p>
<p class="C25 V6">A mezzanotte si levò un grido: Ecco lo sposo, andategli incontro!</p>
<p class="C25 V7">Allora tutte quelle vergini si destarono e prepararono le loro lampade.</p>
<p class="C25 V8">E le stolte dissero alle sagge: Dateci del vostro olio, perché le nostre lampade si spengono.</p>
<p class="C25 V9">Ma le sagge risposero: No, che non abbia a mancare per noi e per voi; andate piuttosto dai venditori e compratevene.</p>
<p class="C25 V10">Ora, mentre quelle andavano per comprare l'olio, arrivò lo sposo e le vergini che erano pronte entrarono con lui alle nozze, e la porta fu chiusa.</p>
<p class="C25 V11">Più tardi arrivarono anche le altre vergini e incominciarono a dire: Signore, signore, aprici!</p>
<p class="C25 V12">Ma egli rispose: In verità vi dico: non vi conosco.</p>
<p class="C25 V13">Vegliate dunque, perché non sapete né il giorno né l'ora.</p>
<p class="C25 V14">Avverrà come di un uomo che, partendo per un viaggio, chiamò i suoi servi e consegnò loro i suoi beni.</p>
<p class="C25 V15">A uno diede cinque talenti, a un altro due, a un altro uno, a ciascuno secondo la sua capacità, e partì.</p>
<p class="C25 V16">Colui che aveva ricevuto cinque talenti, andò subito a impiegarli e ne guadagnò altri cinque.</p>
<p class="C25 V17">Così anche quello che ne aveva ricevuti due, ne guadagnò altri due.</p>
<p class="C25 V18">Colui invece che aveva ricevuto un solo talento, andò a fare una buca nel terreno e vi nascose il denaro del suo padrone.</p>
<p class="C25 V19">Dopo molto tempo il padrone di quei servi tornò, e volle regolare i conti con loro.</p>
<p class="C25 V20">Colui che aveva ricevuto cinque talenti, ne presentò altri cinque, dicendo: Signore, mi hai consegnato cinque talenti; ecco, ne ho guadagnati altri cinque.</p>
<p class="C25 V21">Bene, servo buono e fedele, gli disse il suo padrone, sei stato fedele nel poco, ti darò autorità su molto; prendi parte alla gioia del tuo padrone.</p>
<p class="C25 V22">Presentatosi poi colui che aveva ricevuto due talenti, disse: Signore, mi hai consegnato due talenti; vedi, ne ho guadagnati altri due.</p>
<p class="C25 V23">Bene, servo buono e fedele, gli rispose il padrone, sei stato fedele nel poco, ti darò autorità su molto; prendi parte alla gioia del tuo padrone.</p>
<p class="C25 V24">Venuto infine colui che aveva ricevuto un solo talento, disse: Signore, so che sei un uomo duro, che mieti dove non hai seminato e raccogli dove non hai sparso;</p>
<p class="C25 V25">per paura andai a nascondere il tuo talento sotterra; ecco qui il tuo.</p>
<p class="C25 V26">Il padrone gli rispose: Servo malvagio e infingardo, sapevi che mieto dove non ho seminato e raccolgo dove non ho sparso;</p>
<p class="C25 V27">avresti dovuto affidare il mio denaro ai banchieri e così, ritornando, avrei ritirato il mio con l'interesse.</p>
<p class="C25 V28">Toglietegli dunque il talento, e datelo a chi ha i dieci talenti.</p>
<p class="C25 V29">Perché a chiunque ha sarà dato e sarà nell'abbondanza; ma a chi non ha sarà tolto anche quello che ha.</p>
<p class="C25 V30">E il servo fannullone gettatelo fuori nelle tenebre; là sarà pianto e stridore di denti.</p>
<p class="C25 V31">Quando il Figlio dell'uomo verrà nella sua gloria con tutti i suoi angeli, si siederà sul trono della sua gloria.</p>
<p class="C25 V32">E saranno riunite davanti a lui tutte le genti, ed egli separerà gli uni dagli altri, come il pastore separa le pecore dai capri,</p>
<p class="C25 V33">e porrà le pecore alla sua destra e i capri alla sinistra.</p>
<p class="C25 V34">Allora il re dirà a quelli che stanno alla sua destra: Venite, benedetti del Padre mio, ricevete in eredità il regno preparato per voi fin dalla fondazione del mondo.</p>
<p class="C25 V35">Perché io ho avuto fame e mi avete dato da mangiare, ho avuto sete e mi avete dato da bere; ero forestiero e mi avete ospitato,</p>
<p class="C25 V36">nudo e mi avete vestito, malato e mi avete visitato, carcerato e siete venuti a trovarmi.</p>
<p class="C25 V37">Allora i giusti gli risponderanno: Signore, quando mai ti abbiamo veduto affamato e ti abbiamo dato da mangiare, assetato e ti abbiamo dato da bere?</p>
<p class="C25 V38">Quando ti abbiamo visto forestiero e ti abbiamo ospitato, o nudo e ti abbiamo vestito?</p>
<p class="C25 V39">E quando ti abbiamo visto ammalato o in carcere e siamo venuti a visitarti?</p>
<p class="C25 V40">Rispondendo, il re dirà loro: In verità vi dico: ogni volta che avete fatto queste cose a uno solo di questi miei fratelli più piccoli, l'avete fatto a me.</p>
<p class="C25 V41">Poi dirà a quelli alla sua sinistra: Via, lontano da me, maledetti, nel fuoco eterno, preparato per il diavolo e per i suoi angeli.</p>
<p class="C25 V42">Perché ho avuto fame e non mi avete dato da mangiare; ho avuto sete e non mi avete dato da bere;</p>
<p class="C25 V43">ero forestiero e non mi avete ospitato, nudo e non mi avete vestito, malato e in carcere e non mi avete visitato.</p>
<p class="C25 V44">Anch'essi allora risponderanno: Signore, quando mai ti abbiamo visto affamato o assetato o forestiero o nudo o malato o in carcere e non ti abbiamo assistito?</p>
<p class="C25 V45">Ma egli risponderà: In verità vi dico: ogni volta che non avete fatto queste cose a uno di questi miei fratelli più piccoli, non l'avete fatto a me.</p>
<p class="C25 V46">E se ne andranno, questi al supplizio eterno, e i giusti alla vita eterna».</p>
<p class="C26 V1">Terminati tutti questi discorsi, Gesù disse ai suoi discepoli:</p>
<p class="C26 V2">«Voi sapete che fra due giorni è Pasqua e che il Figlio dell'uomo sarà consegnato per essere crocifisso».</p>
<p class="C26 V3">Allora i sommi sacerdoti e gli anziani del popolo si riunirono nel palazzo del sommo sacerdote, che si chiamava Caifa,</p>
<p class="C26 V4">e tennero consiglio per arrestare con un inganno Gesù e farlo morire.</p>
<p class="C26 V5">Ma dicevano: «Non durante la festa, perché non avvengano tumulti fra il popolo».</p>
<p class="C26 V6">Mentre Gesù si trovava a Betània, in casa di Simone il lebbroso,</p>
<p class="C26 V7">gli si avvicinò una donna con un vaso di alabastro di olio profumato molto prezioso, e glielo versò sul capo mentre stava a mensa.</p>
<p class="C26 V8">I discepoli vedendo ciò si sdegnarono e dissero: «Perché questo spreco?</p>
<p class="C26 V9">Lo si poteva vendere a caro prezzo per darlo ai poveri!».</p>
<p class="C26 V10">Ma Gesù, accortosene, disse loro: «Perché infastidite questa donna? Essa ha compiuto un'azione buona verso di me.</p>
<p class="C26 V11">I poveri infatti li avete sempre con voi, me, invece, non sempre mi avete.</p>
<p class="C26 V12">Versando questo olio sul mio corpo, lo ha fatto in vista della mia sepoltura.</p>
<p class="C26 V13">In verità vi dico: dovunque sarà predicato questo vangelo, nel mondo intero, sarà detto anche ciò che essa ha fatto, in ricordo di lei».</p>
<p class="C26 V14">Allora uno dei Dodici, chiamato Giuda Iscariota, andò dai sommi sacerdoti</p>
<p class="C26 V15">e disse: «Quanto mi volete dare perché io ve lo consegni?». E quelli gli fissarono trenta monete d'argento.</p>
<p class="C26 V16">Da quel momento cercava l'occasione propizia per consegnarlo.</p>
<p class="C26 V17">Il primo giorno degli Azzimi, i discepoli si avvicinarono a Gesù e gli dissero: «Dove vuoi che ti prepariamo, per mangiare la Pasqua?».</p>
<p class="C26 V18">Ed egli rispose: «Andate in città, da un tale, e ditegli: Il Maestro ti manda a dire: Il mio tempo è vicino; farò la Pasqua da te con i miei discepoli».</p>
<p class="C26 V19">I discepoli fecero come aveva loro ordinato Gesù, e prepararono la Pasqua.</p>
<p class="C26 V20">Venuta la sera, si mise a mensa con i Dodici.</p>
<p class="C26 V21">Mentre mangiavano disse: «In verità io vi dico, uno di voi mi tradirà».</p>
<p class="C26 V22">Ed essi, addolorati profondamente, incominciarono ciascuno a domandargli: «Sono forse io, Signore?».</p>
<p class="C26 V23">Ed egli rispose: «Colui che ha intinto con me la mano nel piatto, quello mi tradirà.</p>
<p class="C26 V24">Il Figlio dell'uomo se ne va, come è scritto di lui, ma guai a colui dal quale il Figlio dell'uomo viene tradito; sarebbe meglio per quell'uomo se non fosse mai nato!».</p>
<p class="C26 V25">Giuda, il traditore, disse: «Rabbì, sono forse io?». Gli rispose: «Tu l'hai detto».</p>
<p class="C26 V26">Ora, mentre essi mangiavano, Gesù prese il pane e, pronunziata la benedizione, lo spezzò e lo diede ai discepoli dicendo: «Prendete e mangiate; questo è il mio corpo».</p>
<p class="C26 V27">Poi prese il calice e, dopo aver reso grazie, lo diede loro, dicendo: «Bevetene tutti,</p>
<p class="C26 V28">perché questo è il mio sangue dell'alleanza, versato per molti, in remissione dei peccati.</p>
<p class="C26 V29">Io vi dico che da ora non berrò più di questo frutto della vite fino al giorno in cui lo berrò nuovo con voi nel regno del Padre mio».</p>
<p class="C26 V30">E dopo aver cantato l'inno, uscirono verso il monte degli Ulivi.</p>
<p class="C26 V31">Allora Gesù disse loro: «Voi tutti vi scandalizzerete per causa mia in questa notte. Sta scritto infatti: Percuoterò il pastore e saranno disperse le pecore del gregge,</p>
<p class="C26 V32">ma dopo la mia risurrezione, vi precederò in Galilea».</p>
<p class="C26 V33">E Pietro gli disse: «Anche se tutti si scandalizzassero di te, io non mi scandalizzerò mai».</p>
<p class="C26 V34">Gli disse Gesù: «In verità ti dico: questa notte stessa, prima che il gallo canti, mi rinnegherai tre volte».</p>
<p class="C26 V35">E Pietro gli rispose: «Anche se dovessi morire con te, non ti rinnegherò». Lo stesso dissero tutti gli altri discepoli.</p>
<p class="C26 V36">Allora Gesù andò con loro in un podere, chiamato Getsèmani, e disse ai discepoli: «Sedetevi qui, mentre io vado là a pregare».</p>
<p class="C26 V37">E presi con sé Pietro e i due figli di Zebedèo, cominciò a provare tristezza e angoscia.</p>
<p class="C26 V38">Disse loro: «La mia anima è triste fino alla morte; restate qui e vegliate con me».</p>
<p class="C26 V39">E avanzatosi un poco, si prostrò con la faccia a terra e pregava dicendo: «Padre mio, se è possibile, passi da me questo calice! Però non come voglio io, ma come vuoi tu!».</p>
<p class="C26 V40">Poi tornò dai discepoli e li trovò che dormivano. E disse a Pietro: «Così non siete stati capaci di vegliare un'ora sola con me?</p>
<p class="C26 V41">Vegliate e pregate, per non cadere in tentazione. Lo spirito è pronto, ma la carne è debole».</p>
<p class="C26 V42">E di nuovo, allontanatosi, pregava dicendo: «Padre mio, se questo calice non può passare da me senza che io lo beva, sia fatta la tua volontà».</p>
<p class="C26 V43">E tornato di nuovo trovò i suoi che dormivano, perché gli occhi loro si erano appesantiti.</p>
<p class="C26 V44">E lasciatili, si allontanò di nuovo e pregò per la terza volta, ripetendo le stesse parole.</p>
<p class="C26 V45">Poi si avvicinò ai discepoli e disse loro: «Dormite ormai e riposate! Ecco, è giunta l'ora nella quale il Figlio dell'uomo sarà consegnato in mano ai peccatori.</p>
<p class="C26 V46">Alzatevi, andiamo; ecco, colui che mi tradisce si avvicina».</p>
<p class="C26 V47">Mentre parlava ancora, ecco arrivare Giuda, uno dei Dodici, e con lui una gran folla con spade e bastoni, mandata dai sommi sacerdoti e dagli anziani del popolo.</p>
<p class="C26 V48">Il traditore aveva dato loro questo segnale dicendo: «Quello che bacerò, è lui; arrestatelo!».</p>
<p class="C26 V49">E subito si avvicinò a Gesù e disse: «Salve, Rabbì!». E lo baciò.</p>
<p class="C26 V50">E Gesù gli disse: «Amico, per questo sei qui!». Allora si fecero avanti e misero le mani addosso a Gesù e lo arrestarono.</p>
<p class="C26 V51">Ed ecco, uno di quelli che erano con Gesù, messa mano alla spada, la estrasse e colpì il servo del sommo sacerdote staccandogli un orecchio.</p>
<p class="C26 V52">Allora Gesù gli disse: «Rimetti la spada nel fodero, perché tutti quelli che mettono mano alla spada periranno di spada.</p>
<p class="C26 V53">Pensi forse che io non possa pregare il Padre mio, che mi darebbe subito più di dodici legioni di angeli?</p>
<p class="C26 V54">Ma come allora si adempirebbero le Scritture, secondo le quali così deve avvenire?».</p>
<p class="C26 V55">In quello stesso momento Gesù disse alla folla: «Siete usciti come contro un brigante, con spade e bastoni, per catturarmi. Ogni giorno stavo seduto nel tempio ad insegnare, e non mi avete arrestato.</p>
<p class="C26 V56">Ma tutto questo è avvenuto perché si adempissero le Scritture dei profeti». Allora tutti i discepoli, abbandonatolo, fuggirono.</p>
<p class="C26 V57">Or quelli che avevano arrestato Gesù, lo condussero dal sommo sacerdote Caifa, presso il quale già si erano riuniti gli scribi e gli anziani.</p>
<p class="C26 V58">Pietro intanto lo aveva seguito da lontano fino al palazzo del sommo sacerdote; ed entrato anche lui, si pose a sedere tra i servi, per vedere la conclusione.</p>
<p class="C26 V59">I sommi sacerdoti e tutto il sinedrio cercavano qualche falsa testimonianza contro Gesù, per condannarlo a morte;</p>
<p class="C26 V60">ma non riuscirono a trovarne alcuna, pur essendosi fatti avanti molti falsi testimoni.</p>
<p class="C26 V61">Finalmente se ne presentarono due, che affermarono: «Costui ha dichiarato: Posso distruggere il tempio di Dio e ricostruirlo in tre giorni».</p>
<p class="C26 V62">Alzatosi il sommo sacerdote gli disse: «Non rispondi nulla? Che cosa testimoniano costoro contro di te?».</p>
<p class="C26 V63">Ma Gesù taceva. Allora il sommo sacerdote gli disse: «Ti scongiuro, per il Dio vivente, perché ci dica se tu sei il Cristo, il Figlio di Dio».</p>
<p class="C26 V64">«Tu l'hai detto, gli rispose Gesù, anzi io vi dico: d'ora innanzi vedrete il Figlio dell'uomo seduto alla destra di Dio, e venire sulle nubi del cielo».</p>
<p class="C26 V65">Allora il sommo sacerdote si stracciò le vesti dicendo: «Ha bestemmiato! Perché abbiamo ancora bisogno di testimoni? Ecco, ora avete udito la bestemmia;</p>
<p class="C26 V66">che ve ne pare?». E quelli risposero: «È reo di morte!».</p>
<p class="C26 V67">Allora gli sputarono in faccia e lo schiaffeggiarono; altri lo bastonavano,</p>
<p class="C26 V68">dicendo: «Indovina, Cristo! Chi è che ti ha percosso?».</p>
<p class="C26 V69">Pietro intanto se ne stava seduto fuori, nel cortile. Una serva gli si avvicinò e disse: «Anche tu eri con Gesù, il Galileo!».</p>
<p class="C26 V70">Ed egli negò davanti a tutti: «Non capisco che cosa tu voglia dire».</p>
<p class="C26 V71">Mentre usciva verso l'atrio, lo vide un'altra serva e disse ai presenti: «Costui era con Gesù, il Nazareno».</p>
<p class="C26 V72">Ma egli negò di nuovo giurando: «Non conosco quell'uomo».</p>
<p class="C26 V73">Dopo un poco, i presenti gli si accostarono e dissero a Pietro: «Certo anche tu sei di quelli; la tua parlata ti tradisce!».</p>
<p class="C26 V74">Allora egli cominciò a imprecare e a giurare: «Non conosco quell'uomo!». E subito un gallo cantò.</p>
<p class="C26 V75">E Pietro si ricordò delle parole dette da Gesù: «Prima che il gallo canti, mi rinnegherai tre volte». E uscito all'aperto, pianse amaramente.</p>
<p class="C27 V1">Venuto il mattino, tutti i sommi sacerdoti e gli anziani del popolo tennero consiglio contro Gesù, per farlo morire.</p>
<p class="C27 V2">Poi, messolo in catene, lo condussero e consegnarono al governatore Pilato.</p>
<p class="C27 V3">Allora Giuda, il traditore, vedendo che Gesù era stato condannato, si pentì e riportò le trenta monete d'argento ai sommi sacerdoti e agli anziani</p>
<p class="C27 V4">dicendo: «Ho peccato, perché ho tradito sangue innocente». Ma quelli dissero: «Che ci riguarda? Veditela tu!».</p>
<p class="C27 V5">Ed egli, gettate le monete d'argento nel tempio, si allontanò e andò ad impiccarsi.</p>
<p class="C27 V6">Ma i sommi sacerdoti, raccolto quel denaro, dissero: «Non è lecito metterlo nel tesoro, perché è prezzo di sangue».</p>
<p class="C27 V7">E tenuto consiglio, comprarono con esso il Campo del vasaio per la sepoltura degli stranieri.</p>
<p class="C27 V8">Perciò quel campo fu denominato "Campo di sangue" fino al giorno d'oggi.</p>
<p class="C27 V9">Allora si adempì quanto era stato detto dal profeta Geremia: E presero trenta denari d'argento, il prezzo del venduto, che i figli di Israele avevano mercanteggiato,</p>
<p class="C27 V10">e li diedero per il campo del vasaio, come mi aveva ordinato il Signore.</p>
<p class="C27 V11">Gesù intanto comparve davanti al governatore, e il governatore l'interrogò dicendo: «Sei tu il re dei Giudei?». Gesù rispose «Tu lo dici».</p>
<p class="C27 V12">E mentre lo accusavano i sommi sacerdoti e gli anziani, non rispondeva nulla.</p>
<p class="C27 V13">Allora Pilato gli disse: «Non senti quante cose attestano contro di te?».</p>
<p class="C27 V14">Ma Gesù non gli rispose neanche una parola, con grande meraviglia del governatore.</p>
<p class="C27 V15">Il governatore era solito, per ciascuna festa di Pasqua, rilasciare al popolo un prigioniero, a loro scelta.</p>
<p class="C27 V16">Avevano in quel tempo un prigioniero famoso, detto Barabba.</p>
<p class="C27 V17">Mentre quindi si trovavano riuniti, Pilato disse loro: «Chi volete che vi rilasci: Barabba o Gesù chiamato il Cristo?».</p>
<p class="C27 V18">Sapeva bene infatti che glielo avevano consegnato per invidia.</p>
<p class="C27 V19">Mentre egli sedeva in tribunale, sua moglie gli mandò a dire: «Non avere a che fare con quel giusto; perché oggi fui molto turbata in sogno, per causa sua».</p>
<p class="C27 V20">Ma i sommi sacerdoti e gli anziani persuasero la folla a richiedere Barabba e a far morire Gesù.</p>
<p class="C27 V21">Allora il governatore domandò: «Chi dei due volete che vi rilasci?». Quelli risposero: «Barabba!».</p>
<p class="C27 V22">Disse loro Pilato: «Che farò dunque di Gesù chiamato il Cristo?». Tutti gli risposero: «Sia crocifisso!».</p>
<p class="C27 V23">Ed egli aggiunse: «Ma che male ha fatto?». Essi allora urlarono: «Sia crocifisso!».</p>
<p class="C27 V24">Pilato, visto che non otteneva nulla, anzi che il tumulto cresceva sempre più, presa dell'acqua, si lavò le mani davanti alla folla: «Non sono responsabile, disse, di questo sangue; vedetevela voi!».</p>
<p class="C27 V25">E tutto il popolo rispose: «Il suo sangue ricada sopra di noi e sopra i nostri figli».</p>
<p class="C27 V26">Allora rilasciò loro Barabba e, dopo aver fatto flagellare Gesù, lo consegnò ai soldati perché fosse crocifisso.</p>
<p class="C27 V27">Allora i soldati del governatore condussero Gesù nel pretorio e gli radunarono attorno tutta la coorte.</p>
<p class="C27 V28">Spogliatolo, gli misero addosso un manto scarlatto</p>
<p class="C27 V29">e, intrecciata una corona di spine, gliela posero sul capo, con una canna nella destra; poi mentre gli si inginocchiavano davanti, lo schernivano: «Salve, re dei Giudei!».</p>
<p class="C27 V30">E sputandogli addosso, gli tolsero di mano la canna e lo percuotevano sul capo.</p>
<p class="C27 V31">Dopo averlo così schernito, lo spogliarono del mantello, gli fecero indossare i suoi vestiti e lo portarono via per crocifiggerlo.</p>
<p class="C27 V32">Mentre uscivano, incontrarono un uomo di Cirene, chiamato Simone, e lo costrinsero a prender su la croce di lui.</p>
<p class="C27 V33">Giunti a un luogo detto Gòlgota, che significa luogo del cranio,</p>
<p class="C27 V34">gli diedero da bere vino mescolato con fiele; ma egli, assaggiatolo, non ne volle bere.</p>
<p class="C27 V35">Dopo averlo quindi crocifisso, si spartirono le sue vesti tirandole a sorte.</p>
<p class="C27 V36">E sedutisi, gli facevano la guardia.</p>
<p class="C27 V37">Al di sopra del suo capo, posero la motivazione scritta della sua condanna: «Questi è Gesù, il re dei Giudei».</p>
<p class="C27 V38">Insieme con lui furono crocifissi due ladroni, uno a destra e uno a sinistra.</p>
<p class="C27 V39">E quelli che passavano di là lo insultavano scuotendo il capo e dicendo:</p>
<p class="C27 V40">«Tu che distruggi il tempio e lo ricostruisci in tre giorni, salva te stesso! Se tu sei Figlio di Dio, scendi dalla croce!».</p>
<p class="C27 V41">Anche i sommi sacerdoti con gli scribi e gli anziani lo schernivano:</p>
<p class="C27 V42">«Ha salvato gli altri, non può salvare se stesso. È il re d'Israele, scenda ora dalla croce e gli crederemo.</p>
<p class="C27 V43">Ha confidato in Dio; lo liberi lui ora, se gli vuol bene. Ha detto infatti: Sono Figlio di Dio!».</p>
<p class="C27 V44">Anche i ladroni crocifissi con lui lo oltraggiavano allo stesso modo.</p>
<p class="C27 V45">Da mezzogiorno fino alle tre del pomeriggio si fece buio su tutta la terra.</p>
<p class="C27 V46">Verso le tre, Gesù gridò a gran voce: «Elì, Elì, lemà sabactàni?», che significa: «Dio mio, Dio mio, perché mi hai abbandonato?».</p>
<p class="C27 V47">Udendo questo, alcuni dei presenti dicevano: «Costui chiama Elia».</p>
<p class="C27 V48">E subito uno di loro corse a prendere una spugna e, imbevutala di aceto, la fissò su una canna e così gli dava da bere.</p>
<p class="C27 V49">Gli altri dicevano: «Lascia, vediamo se viene Elia a salvarlo!».</p>
<p class="C27 V50">E Gesù, emesso un alto grido, spirò.</p>
<p class="C27 V51">Ed ecco il velo del tempio si squarciò in due da cima a fondo, la terra si scosse, le rocce si spezzarono,</p>
<p class="C27 V52">i sepolcri si aprirono e molti corpi di santi morti risuscitarono.</p>
<p class="C27 V53">E uscendo dai sepolcri, dopo la sua risurrezione, entrarono nella città santa e apparvero a molti.</p>
<p class="C27 V54">Il centurione e quelli che con lui facevano la guardia a Gesù, sentito il terremoto e visto quel che succedeva, furono presi da grande timore e dicevano: «Davvero costui era Figlio di Dio!».</p>
<p class="C27 V55">C'erano anche là molte donne che stavano a osservare da lontano; esse avevano seguito Gesù dalla Galilea per servirlo.</p>
<p class="C27 V56">Tra costoro Maria di Màgdala, Maria madre di Giacomo e di Giuseppe, e la madre dei figli di Zebedèo.</p>
<p class="C27 V57">Venuta la sera giunse un uomo ricco di Arimatèa, chiamato Giuseppe, il quale era diventato anche lui discepolo di Gesù.</p>
<p class="C27 V58">Egli andò da Pilato e gli chiese il corpo di Gesù. Allora Pilato ordinò che gli fosse consegnato.</p>
<p class="C27 V59">Giuseppe, preso il corpo di Gesù, lo avvolse in un candido lenzuolo</p>
<p class="C27 V60">e lo depose nella sua tomba nuova, che si era fatta scavare nella roccia; rotolata poi una gran pietra sulla porta del sepolcro, se ne andò.</p>
<p class="C27 V61">Erano lì, davanti al sepolcro, Maria di Màgdala e l'altra Maria.</p>
<p class="C27 V62">Il giorno seguente, quello dopo la Parasceve, si riunirono presso Pilato i sommi sacerdoti e i farisei, dicendo:</p>
<p class="C27 V63">«Signore, ci siamo ricordati che quell'impostore disse mentre era vivo: Dopo tre giorni risorgerò.</p>
<p class="C27 V64">Ordina dunque che sia vigilato il sepolcro fino al terzo giorno, perché non vengano i suoi discepoli, lo rubino e poi dicano al popolo: È risuscitato dai morti. Così quest'ultima impostura sarebbe peggiore della prima!».</p>
<p class="C27 V65">Pilato disse loro: «Avete la vostra guardia, andate e assicuratevi come credete».</p>
<p class="C27 V66">Ed essi andarono e assicurarono il sepolcro, sigillando la pietra e mettendovi la guardia.</p>
<p class="C28 V1">Passato il sabato, all'alba del primo giorno della settimana, Maria di Màgdala e l'altra Maria andarono a visitare il sepolcro.</p>
<p class="C28 V2">Ed ecco che vi fu un gran terremoto: un angelo del Signore, sceso dal cielo, si accostò, rotolò la pietra e si pose a sedere su di essa.</p>
<p class="C28 V3">Il suo aspetto era come la folgore e il suo vestito bianco come la neve.</p>
<p class="C28 V4">Per lo spavento che ebbero di lui le guardie tremarono tramortite.</p>
<p class="C28 V5">Ma l'angelo disse alle donne: «Non abbiate paura, voi! So che cercate Gesù il crocifisso.</p>
<p class="C28 V6">Non è qui. È risorto, come aveva detto; venite a vedere il luogo dove era deposto.</p>
<p class="C28 V7">Presto, andate a dire ai suoi discepoli: È risuscitato dai morti, e ora vi precede in Galilea; là lo vedrete. Ecco, io ve l'ho detto».</p>
<p class="C28 V8">Abbandonato in fretta il sepolcro, con timore e gioia grande, le donne corsero a dare l'annunzio ai suoi discepoli.</p>
<p class="C28 V9">Ed ecco Gesù venne loro incontro dicendo: «Salute a voi». Ed esse, avvicinatesi, gli presero i piedi e lo adorarono.</p>
<p class="C28 V10">Allora Gesù disse loro: «Non temete; andate ad annunziare ai miei fratelli che vadano in Galilea e là mi vedranno».</p>
<p class="C28 V11">Mentre esse erano per via, alcuni della guardia giunsero in città e annunziarono ai sommi sacerdoti quanto era accaduto.</p>
<p class="C28 V12">Questi si riunirono allora con gli anziani e deliberarono di dare una buona somma di denaro ai soldati dicendo:</p>
<p class="C28 V13">«Dichiarate: i suoi discepoli sono venuti di notte e l'hanno rubato, mentre noi dormivamo.</p>
<p class="C28 V14">E se mai la cosa verrà all'orecchio del governatore noi lo persuaderemo e vi libereremo da ogni noia».</p>
<p class="C28 V15">Quelli, preso il denaro, fecero secondo le istruzioni ricevute. Così questa diceria si è divulgata fra i Giudei fino ad oggi.</p>
<p class="C28 V16">Gli undici discepoli, intanto, andarono in Galilea, sul monte che Gesù aveva loro fissato.</p>
<p class="C28 V17">Quando lo videro, gli si prostrarono innanzi; alcuni però dubitavano.</p>
<p class="C28 V18">E Gesù, avvicinatosi, disse loro: «Mi è stato dato ogni potere in cielo e in terra.</p>
<p class="C28 V19">Andate dunque e ammaestrate tutte le nazioni, battezzandole nel nome del Padre e del Figlio e dello Spirito santo,</p>
<p class="C28 V20">insegnando loro ad osservare tutto ciò che vi ho comandato. Ecco, io sono con voi tutti i giorni, fino alla fine del mondo».</p>
</div>
</div>
<div class="edizione DIODATI">
<div class="libro Mt">
<p class="CCAPITOLO VVERSO">TESTO</p>
<p class="C1 V1">Libro della genealogia di Gesú Cristo, figlio di Davide, figlio di Abrahamo.</p>
<p class="C1 V2">Abrahamo generò Isacco; Isacco generò Giacobbe; Giacobbe; generò Giuda e i suoi fratelli.</p>
<p class="C1 V3">Giuda generò Fares e Zara da Tamar; Fares generò Esrom; Esrom generò Aram;</p>
<p class="C1 V4">Aram generò Aminadab, Aminadab generò Naasson; Naasson generò Salmon,</p>
<p class="C1 V5">Salmon generò Booz da Rahab; Booz generò Obed da Ruth; Obed generò Iesse.</p>
<p class="C1 V6">Iesse generò il re Davide; il re Davide generò Salomone da quella che era stata la moglie di Uria.</p>
<p class="C1 V7">Salomone generò Roboamo; Roboamo generò Abia; Abia generò Asa</p>
<p class="C1 V8">Asa generò Giosafat; Giosafat generò Ioram; Ioram generò Ozia.</p>
<p class="C1 V9">Ozia generò Ioatam; Ioatam generò Acaz; Acaz generò Ezechia.</p>
<p class="C1 V10">Ezechia generò Manasse; Manasse generò Amon; Amon generò Iosia.</p>
<p class="C1 V11">Iosia generò Ieconia e i suoi fratelli al tempo della deportazione in Babilonia.</p>
<p class="C1 V12">Dopo la deportazione in Babilonia, Ieconia generò Salatiel; Salatiel generò Zorobahel.</p>
<p class="C1 V13">Zorobabel generò Abiud; Abiud generò Eliakim; Eliakim generò Azor.</p>
<p class="C1 V14">Azor generò Sadok; Sadok generò Achim; Achim generò Eliud.</p>
<p class="C1 V15">Eliud generò Eleazar; Eleazar generò Matthan; Matthan generò Giacobbe.</p>
<p class="C1 V16">Giacobbe generò Giuseppe, il marito di Maria, dalla quale nacque Gesú, che è chiamato Cristo.</p>
<p class="C1 V17">Cosí, tutte le generazioni da Abrahamo fino a Davide sono quattordici generazioni; e da Davide fino alla deportazione in Babilonia, quattordici generazioni; e dalla deportazione in Babilonia fino a Cristo, quattordici generazioni.</p>
<p class="C1 V18">Or la nascita di Gesú Cristo avvenne in questo modo. Maria, sua madre, era stata promessa in matrimonio a Giuseppe, ma prima che iniziassero a stare insieme, si trovò incinta per opera dello Spirito Santo.</p>
<p class="C1 V19">Allora Giuseppe, suo sposo, che era uomo giusto e non voleva esporla ad infamia, deliberò di lasciarla segretamente.</p>
<p class="C1 V20">Ma, mentre rifletteva su queste cose, ecco che un angelo del Signore gli apparve in sogno, dicendo: «Giuseppe, figlio di Davide, non temere di prendere con te Maria come tua moglie, perché ciò che è stato concepito in lei è opera dello Spirito Santo.</p>
<p class="C1 V21">Ed ella partorirà un figlio e tu gli porrai nome Gesú, perché egli salverà il suo popolo dai loro peccati».</p>
<p class="C1 V22">Or tutto ciò avvenne affinché si adempisse quello che era stato detto dal Signore, per mezzo del profeta che dice:</p>
<p class="C1 V23">«Ecco, la vergine sarà incinta e partorirà un figlio, il quale sarà chiamato Emmanuele che, interpretato, vuol dire: «Dio con noi».</p>
<p class="C1 V24">E Giuseppe, destatosi dal sonno, fece come l'angelo del Signore gli aveva comandato e prese con sé sua moglie;</p>
<p class="C1 V25">ma egli non la conobbe, finché ella ebbe partorito il suo figlio primogenito, al quale pose nome Gesú.</p>
<p class="C2 V1">Ora, dopo che Gesú era nato in Betlemme di Giudea al tempo del re Erode, ecco dei magi dall'oriente arrivarono a Gerusalemme,</p>
<p class="C2 V2">dicendo: «Dov'è il re dei Giudei che è nato? Poiché noi abbiamo visto la sua stella in oriente e siamo venuti per adorarlo».</p>
<p class="C2 V3">All'udire ciò, il re Erode fu turbato, e tutta Gerusalemme con lui.</p>
<p class="C2 V4">E, radunati tutti i capi dei sacerdoti e gli scribi, del popolo, s'informò da loro dove doveva nascere il Cristo.</p>
<p class="C2 V5">Ed essi gli dissero: «In Betlemme di Giudea, perché cosí è scritto per mezzo del profeta:</p>
<p class="C2 V6">"E tu, Betlemme terra di Giuda, non sei certo la minima fra i principi di Giuda, perché da te uscirà un capo, che pascerà il mio popolo Israele"».</p>
<p class="C2 V7">Allora Erode, chiamati di nascosto i magi, domandò loro con esattezza da quanto tempo la stella era apparsa.</p>
<p class="C2 V8">E, mandandoli a Betlemme, disse loro «Andate e domandate diligentemente del bambino, e, quando l'avrete trovato, fatemelo sapere, affinché io pure venga ad adorarlo».</p>
<p class="C2 V9">Ed essi, udito il re, partirono; ed ecco, la stella che avevano veduta in oriente andava davanti a loro finché, giunta sul luogo dov'era il bambino, vi si fermò.</p>
<p class="C2 V10">Quando essi videro la stella, si rallegrarono di grandissima gioia.</p>
<p class="C2 V11">E, entrati nella casa, trovarono il bambino con Maria sua madre e, prostratisi, lo adorarono. Poi aperti i loro tesori, gli offrirono doni: oro, incenso e mirra.</p>
<p class="C2 V12">Quindi, divinamente avvertiti in sogno di non tornare da Erode, per un'altra strada fecero ritorno al loro paese.</p>
<p class="C2 V13">Ora, dopo che furono partiti, ecco un angelo del Signore apparve in sogno a Giuseppe e gli disse: «Alzati, prendi il bambino e sua madre e fuggi in Egitto, e rimani là finché io non ti avvertirò, perché Erode cercherà il bambino per farlo morire».</p>
<p class="C2 V14">Egli dunque, destatosi, prese il bambino e sua madre di notte, e si rifugiò in Egitto.</p>
<p class="C2 V15">E rimase là fino alla morte di Erode, affinché si adempisse quello che fu detto dal Signore per mezzo del profeta, che dice: «Ho chiamato il mio figlio fuori dall'Egitto».</p>
<p class="C2 V16">Allora Erode, vedendosi beffato dai magi, si adirò grandemente e mandò a far uccidere tutti i bambini che erano in Betlemme e in tutti i suoi dintorni, dall'età di due anni in giú, secondo il tempo del quale si era diligentemente informato dai magi.</p>
<p class="C2 V17">Allora si adempí quello che fu detto dal profeta Geremia che dice:</p>
<p class="C2 V18">«Un grido è stato udito in Rama, un lamento, un pianto e un grande cordoglio; Rachele piange i suoi figli e rifiuta di essere consolata, perché non sono più».</p>
<p class="C2 V19">Ora, morto Erode, ecco un angelo del Signore apparve in sogno a Giuseppe in Egitto,</p>
<p class="C2 V20">e gli disse: «Alzati, prendi il bambino e sua madre e va' nel paese d'Israele, perché coloro che cercavano la vita del bambino sono morti».</p>
<p class="C2 V21">Ed egli, alzatosi, prese il bambino e sua madre e venne nel paese d'Israele;</p>
<p class="C2 V22">ma, avendo udito che Archelao regnava in Giudea al posto di Erode suo padre, ebbe paura di andare là. E, divinamente avvertito in sogno, si rifugiò nel territorio della Galilea,</p>
<p class="C2 V23">e, giunto là, abitò in una città detta Nazaret, affinché si adempisse quello che era stato detto dai profeti: «Egli sarà chiamato Nazareno».</p>
<p class="C3 V1">Or in quei giorni venne Giovanni Battista, che predicava nel deserto della Giudea,</p>
<p class="C3 V2">e diceva: «Ravvedetevi, perché il regno dei cieli è vicino!»</p>
<p class="C3 V3">Questi infatti è colui di cui parlò il profeta Isaia quando disse: «Una voce di uno che grida nel deserto: «Preparate la via del Signore, raddrizzate i suoi sentieri»».</p>
<p class="C3 V4">Or Giovanni stesso portava un vestito di peli di cammello e una cintura di cuoio intorno ai lombi e il suo cibo erano locuste e miele selvatico.</p>
<p class="C3 V5">Allora Gerusalemme, tutta la Giudea e tutta la regione adiacente il Giordano accorrevano a lui,</p>
<p class="C3 V6">ed erano battezzati da lui nel Giordano, confessando i loro peccati.</p>
<p class="C3 V7">Ma egli, vedendo molti dei farisei, e sadducei venire al suo battesimo, disse loro: «Razza di vipere, chi vi ha mostrato a fuggire dall'ira a venire?</p>
<p class="C3 V8">Fate dunque frutti degni di ravvedimento!</p>
<p class="C3 V9">E non pensate di dir fra voi stessi: «Noi abbiamo Abrahamo per padre» perché io vi dico che Dio può far sorgere dei figli di Abrahamo anche da queste pietre.</p>
<p class="C3 V10">E la scure è già posta alla radice degli alberi; ogni albero dunque che non fa buon frutto, sarà tagliato e gettato nel fuoco,</p>
<p class="C3 V11">Io vi battezzo in acqua, per il ravvedimento; ma colui che viene dopo di me è piú forte di me e io non sono degno neanche di portare i suoi sandali, egli vi battezzerà con lo Spirito Santo, e col fuoco.</p>
<p class="C3 V12">Egli ha in mano il suo ventilabro e pulirà interamente la sua aia; raccoglierà il suo grano nel granaio, ma arderà la pula con fuoco inestinguibile».</p>
<p class="C3 V13">Allora Gesú venne dalla Galilea al Giordano da Giovanni per essere da lui battezzato.</p>
<p class="C3 V14">Ma Giovanni gli si opponeva fortemente dicendo: «Io ho bisogno di essere battezzato da te e tu vieni da me?».</p>
<p class="C3 V15">E Gesú, rispondendo, gli disse: «Lascia fare per ora, perché cosí ci conviene adempiere ogni giustizia». Allora egli lo lasciò fare.</p>
<p class="C3 V16">E Gesú, appena fu battezzato uscí fuori dall'acqua; ed ecco i cieli gli si aprirono, ed egli vide lo Spirito di DIO scendere come una colomba e venire su di lui;</p>
<p class="C3 V17">ed ecco una voce dal cielo. che disse: «Questi è il mio amato Figlio, nel quale mi sono compiaciuto».</p>
<p class="C4 V1">Allora Gesú fu condotto dallo Spirito nel deserto, per essere tentato dal diavolo.</p>
<p class="C4 V2">E, dopo aver digiunato quaranta giorni e quaranta notti, alla fine ebbe fame.</p>
<p class="C4 V3">Ora il tentatore, accostandosi, gli disse: «Se tu sei il Figlio di Dio, di' che queste pietre diventino pane».</p>
<p class="C4 V4">Ma egli, rispondendo, disse: «Sta scritto: «L'uomo non vive di solo pane, ma di ogni parola che procede dalla bocca di Dio»».</p>
<p class="C4 V5">Allora il diavolo lo trasportò nella santa città, lo pose sull'orlo del tempio</p>
<p class="C4 V6">e gli disse: «Se sei il Figlio di Dio, gettati giú, perché sta scritto: «Egli darà ordine ai suoi angeli riguardo a te; ed essi ti porteranno sulle loro mani, perché non urti col tuo piede in alcuna pietra»».</p>
<p class="C4 V7">Gesú gli disse: «Sta anche scritto «Non tentare il Signore Dio tuo»».</p>
<p class="C4 V8">Di nuovo il diavolo lo trasportò sopra un monte altissimo e gli mostrò tutti i regni del mondo e la loro gloria</p>
<p class="C4 V9">e gli disse: «Io ti darò tutte queste cose se, prostrandoti a terra, mi adori».</p>
<p class="C4 V10">Allora Gesú gli disse: «Vattene Satana, poiché sta scritto: «Adora il Signore Dio tuo e servi a lui solo»».</p>
<p class="C4 V11">Allora il diavolo lo lasciò; ed ecco degli angeli gli si accostarono e lo servivano.</p>
<p class="C4 V12">Or Gesú, avendo udito che Giovanni era stato messo in prigione, si ritirò nella Galilea.</p>
<p class="C4 V13">Poi lasciò Nazaret e venne ad abitare a Capernaum, città posta sulla riva del mare, ai confini di Zabulon e di Neftali.</p>
<p class="C4 V14">affinché si adempisse ciò che fu detto dal profeta Isaia, quando disse:</p>
<p class="C4 V15">«Il paese di Zabulon, il paese di Neftali, sulla riva del mare, la regione al di là del Giordano, la Galilea dei gentili,</p>
<p class="C4 V16">il popolo che giaceva nelle tenebre ha visto una grande luce, e su coloro che giacevano nella regione e nell'ombra della morte, si è levata la luce».</p>
<p class="C4 V17">Da quel tempo Gesú cominciò a predicare e a dire: «Ravvedetevi, perché il regno dei cieli è vicino!».</p>
<p class="C4 V18">Or Gesú, camminando lungo il mare della Galilea, vide due fratelli: Simone detto Pietro e Andrea suo fratello, i quali gettavano la rete nel mare, poiché erano pescatori;</p>
<p class="C4 V19">e disse loro: «Seguitemi e io vi farò pescatori di uomini».</p>
<p class="C4 V20">Or essi, lasciate prontamente le reti, lo seguirono.</p>
<p class="C4 V21">E, proseguendo il cammino, vide due altri fratelli: Giacomo, il figlio di Zebedeo e Giovanni suo fratello, nella barca con Zebedeo loro padre, i quali riassettavano le reti; e li chiamò.</p>
<p class="C4 V22">Ed essi, lasciata prontamente la barca e il padre loro, lo seguirono.</p>
<p class="C4 V23">E Gesú andava attorno per tutta la Galilea, insegnando nelle loro sinagoghe, predicando l'evangelo del regno, e sanando ogni malattia e ogni infermità fra il popolo.</p>
<p class="C4 V24">E la sua fama si sparse per tutta la Siria; e gli presentarono tutti i malati, colpiti da varie infermità e dolori, indemoniati, epilettici e paralitici; ed egli li guarí.</p>
<p class="C4 V25">E grandi folle lo seguivano dalla Galilea, dalla Decapoli, da Gerusalemme, dalla Giudea e da oltre il Giordano.</p>
<p class="C5 V1">Ed egli, vedendo le folle, salí sul monte e, come si fu seduto i suoi discepoli gli si accostarono.</p>
<p class="C5 V2">Allora egli, aperta la bocca, li ammaestrava, dicendo:</p>
<p class="C5 V3">«Beati i poveri in spirito, perché di loro è il regno dei cieli.</p>
<p class="C5 V4">Beati coloro che fanno cordoglio perché saranno consolati.</p>
<p class="C5 V5">Beati i mansueti, perché essi erediteranno la terra.</p>
<p class="C5 V6">Beati coloro che sono affamati e assetati di giustizia, perché essi saranno saziati.</p>
<p class="C5 V7">Beati i misericordiosi, perché essi otterranno misericordia.</p>
<p class="C5 V8">Beati i puri di cuore, perché essi vedranno Dio.</p>
<p class="C5 V9">Beati coloro che si adoperano per la pace, perché essi saranno chiamati figli di Dio.</p>
<p class="C5 V10">Beati coloro che sono perseguitati a causa della giustizia, perché di loro è il regno dei cieli.</p>
<p class="C5 V11">Beati sarete voi, quando vi insulteranno e vi perseguiteranno e, mentendo, diranno contro di voi ogni sorta di male per causa mia.</p>
<p class="C5 V12">Rallegratevi e giubilate, perché il vostro premio è grande nei cieli, poiché cosí hanno perseguitato i profeti che furono prima di voi».</p>
<p class="C5 V13">«Voi siete il sale della terra; ma se il sale diventa insipido, con che cosa gli si renderà il sapore? A null'altro serve che ad essere gettato via e ad essere calpestato dagli uomini.</p>
<p class="C5 V14">Voi siete la luce del mondo; una città posta sopra un monte non può essere nascosta.</p>
<p class="C5 V15">Similmente, non si accende una lampada per metterla sotto il moggio, ma sul candeliere, perché faccia luce a tutti coloro che sono in casa.</p>
<p class="C5 V16">Cosí risplenda la vostra luce davanti agli uomini, affinché vedano le vostre buone opere e glorifichino il Padre vostro che è nei cieli».</p>
<p class="C5 V17">«Non pensate che io sia venuto ad abrogare la legge o i profeti; io non sono venuto per abrogare, ma per portare a compimento.</p>
<p class="C5 V18">Perché in verità vi dico: Finché il cielo e la terra non passeranno, neppure un iota, o un solo apice della legge passerà, prima che tutto sia adempiuto.</p>
<p class="C5 V19">Chi dunque avrà trasgredito uno di questi minimi comandamenti e avrà cosí insegnato agli uomini, sarà chiamato minimo nel regno dei cieli; ma colui che li metterà in pratica e li insegnerà, sarà chiamato grande nel regno dei cieli.</p>
<p class="C5 V20">Perciò io vi dico: Se la vostra giustizia non supera quella degli scribi, e dei farisei, voi non entrerete affatto nel regno dei cieli.</p>
<p class="C5 V21">Voi avete udito che fu detto agli antichi: «Non uccidere» e: «Chiunque ucciderà, sarà sottoposto al giudizio»;</p>
<p class="C5 V22">ma io vi dico: Chiunque si adira contro suo fratello senza motivo, sarà sottoposto al giudizio; e chi avrà detto al proprio fratello: «Raca», sarà sottoposto al sinedrio; e chi gli avrà detto: stolto sarà sottoposto al fuoco della Geenna.</p>
<p class="C5 V23">Se tu dunque stai per presentare la tua offerta all'altare, e lí ti ricordi che tuo fratello ha qualcosa contro di te,</p>
<p class="C5 V24">lascia lí la tua offerta davanti all'altare e va' prima a riconciliarti con tuo fratello; poi torna e presenta la tua offerta.</p>
<p class="C5 V25">Fa' presto un accordo amichevole con il tuo avversario, mentre sei sulla via con lui, che talora il tuo avversario non ti dia in mano del giudice e il giudice ti consegni alla guardia e tu sia messo prigione</p>
<p class="C5 V26">In verità ti dico, che non uscirai di là finché tu non abbia pagato a l'ultimo centesimo.</p>
<p class="C5 V27">Voi avete udito che fu detto agli antichi: «Non commettere adulterio»</p>
<p class="C5 V28">Ma io vi dico che chiunque guarda una donna per desiderarla, ha già commesso adulterio con lei nel suo cuore.</p>
<p class="C5 V29">Ora, se il tuo occhio destro ti è causa di peccato, cavalo e gettalo via da te perché è meglio per te che un tuo membro perisca, piuttosto che tutto il tuo corpo sia gettato nella Geenna;</p>
<p class="C5 V30">e se la tua mano destra ti è causa di peccato, mozzala e gettala via da te, perché è meglio per te che un tuo membro perisca, piuttosto che tutto il tuo corpo sia gettato nella Geenna.</p>
<p class="C5 V31">E' stato pure detto: «Chiunque ripudia la propria moglie, le dia l'atto del divorzio».</p>
<p class="C5 V32">Ma io vi dico: Chiunque manda via la propria moglie, eccetto in caso di fornicazione, la fa essere adultera e chiunque sposa una donna ripudiata commette adulterio.</p>
<p class="C5 V33">Avete inoltre udito che fu detto agli antichi: «Non giurare il falso; ma adempi le cose promesse con giuramento al Signore».</p>
<p class="C5 V34">Ma io vi dico: Non giurate affatto, né per il cielo, perché è il trono di Dio.</p>
<p class="C5 V35">né per la terra, perché è lo sgabello dei suoi piedi, né per Gerusalemme, perché è la città del gran Re.</p>
<p class="C5 V36">Non giurare neppure per la tua testa, perché non hai il potere di fare bianco o nero un solo capello;</p>
<p class="C5 V37">ma il vostro parlare sia: Sí, sí, no, no; tutto ciò che va oltre questo, viene dal maligno.</p>
<p class="C5 V38">Voi avete udito che fu detto: «Occhio per occhio e dente per dente».</p>
<p class="C5 V39">Ma io vi dico: Non resistere al malvagio; anzi, se uno ti percuote sulla guancia destra, porgigli anche l'altra,</p>
<p class="C5 V40">e se uno vuol farti causa per toglierti la tunica, lasciagli anche il mantello.</p>
<p class="C5 V41">E se uno ti costringe a fare un miglio, fanne con lui due.</p>
<p class="C5 V42">Da' a chi ti chiede, e non rifiutarti di dare a chi desidera qualcosa in prestito da te.</p>
<p class="C5 V43">Voi avete udito che fu detto: «Ama il tuo prossimo e odia il tuo nemico».</p>
<p class="C5 V44">Ma io vi dico: Amate i vostri nemici, benedite coloro che vi maledicono, fate del bene a coloro che vi odiano, e pregate per coloro che vi maltrattano e vi perseguitano,</p>
<p class="C5 V45">affinché siate figli del Padre vostro, che è nei cieli, poiché egli fa sorgere il suo sole sopra i buoni e sopra i malvagi e fa piovere sopra i giusti e sopra gli ingiusti.</p>
<p class="C5 V46">Perché, se amate coloro che vi amano, che premio ne avrete? Non fanno altrettanto anche i pubblicani?</p>
<p class="C5 V47">E se salutate soltanto i vostri fratelli, che fate di straordinario? Non fanno altrettanto anche i pubblicani?</p>
<p class="C5 V48">Voi dunque siate perfetti, come è perfetto il Padre vostro, che è nei cieli».</p>
<p class="C6 V1">«Guardatevi dal fare la vostra elemosina davanti agli uomini, per essere da loro ammirati; altrimenti voi non ne avrete ricompensa presso il Padre vostro, che è nei cieli.</p>
<p class="C6 V2">Quando dunque fai l'elemosina, non far suonare la tromba davanti a te, come fanno gli ipocriti nelle sinagoghe e nelle strade, per essere onorati dagli uomini; in verità vi dico, che essi hanno già ricevuto il loro premio.</p>
<p class="C6 V3">Anzi quando tu fai l'elemosina non sappia la tua sinistra quello che fa la destra.</p>
<p class="C6 V4">affinché la tua elemosina si faccia in segreto; e il Padre tuo, che vede nel segreto te ne darà la ricompensa palesemente.</p>
<p class="C6 V5">E quando tu preghi, non essere come gli ipocriti, perché essi amano pregare stando in piedi nelle sinagoghe, e agli angoli delle piazze, per essere visti dagli uomini; in verità vi dico che essi hanno già ricevuto il loro premio.</p>
<p class="C6 V6">Ma tu, quando preghi, entra nella tua cameretta, chiudi la tua porta e prega il Padre tuo nel segreto; e il Padre tuo, che vede nel segreto, ti ricompenserà pubblicamente.</p>
<p class="C6 V7">Ora, nel pregare, non usate inutili ripetizioni come fanno i pagani perché essi pensano di essere esauditi per il gran numero delle loro parole.</p>
<p class="C6 V8">Non siate dunque come loro, perché il Padre vostro sa le cose di cui avete bisogno prima che gliele chiediate.</p>
<p class="C6 V9">Voi dunque pregate in questa maniera: «Padre nostro che sei nei cieli, sia santificato il tuo nome.</p>
<p class="C6 V10">Venga il tuo regno. Sia fatta la tua volontà in terra come in cielo.</p>
<p class="C6 V11">Dacci oggi il nostro pane necessario.</p>
<p class="C6 V12">E perdonaci i nostri debiti, come anche noi perdoniamo ai nostri debitori.</p>
<p class="C6 V13">E non esporci alla tentazione, ma liberaci dal maligno, perché tuo è il regno e la potenza e la gloria in eterno. Amen".</p>
<p class="C6 V14">Perché, se voi perdonate agli uomini le loro offese, il vostro Padre celeste perdonerà anche a voi;</p>
<p class="C6 V15">ma se voi non perdonate agli uomini le loro offese, neppure il Padre vostro perdonerà le vostre.</p>
<p class="C6 V16">Ora, quando digiunate, non siate mesti d'aspetto come gli ipocriti; perché essi si sfigurano la faccia per mostrare agli uomini che digiunano, in verità vi dico che essi hanno già ricevuto il loro premio.</p>
<p class="C6 V17">Ma tu, quando digiuni, ungiti il capo e lavati la faccia,</p>
<p class="C6 V18">per non mostrare agli uomini che tu digiuni, ma al Padre tuo nel segreto, e il Padre tuo, che vede nel segreto, te ne darà la ricompensa pubblicamente».</p>
<p class="C6 V19">«Non vi fate tesori sulla terra, dove la tignola e la ruggine guastano, e dove i ladri sfondano e rubano,</p>
<p class="C6 V20">anzi fatevi tesori in cielo, dove né tignola né ruggine consumano, e dove i ladri non sfondano e non rubano.</p>
<p class="C6 V21">Perché dov'è il vostro tesoro, là sarà anche il vostro cuore.</p>
<p class="C6 V22">La lampada del corpo è l'occhio; se dunque l'occhio tuo è puro, tutto il tuo corpo sarà illuminato</p>
<p class="C6 V23">ma se l'occhio tuo è viziato, tutto il tuo corpo sarà tenebroso, se dunque la luce che è in te è tenebre, quanto grandi saranno quelle tenebre!</p>
<p class="C6 V24">Nessuno può servire a due padroni, perché o odierà l'uno e amerà l'altro; oppure sarà fedele all'uno e disprezzerà l'altro; voi non potete servire a Dio e a mammona.</p>
<p class="C6 V25">Perciò io vi dico: Non siate con ansietà solleciti per la vostra vita, di quello che mangerete o berrete, né per il vostro corpo, di che vi vestirete. La vita non vale piú del cibo e il corpo piú del vestito?</p>
<p class="C6 V26">Osservate gli uccelli del cielo: essi non seminano non mietono e non raccolgono in granai; eppure il Padre vostro celeste li nutre. Non valete voi molto piú di loro?</p>
<p class="C6 V27">E chi di voi, con la sua sollecitudine, può aggiungere alla sua statura un solo cubito?</p>
<p class="C6 V28">Perché siete in ansietà intorno al vestire? Considerate come crescono i gigli della campagna: essi non faticano e non filano;</p>
<p class="C6 V29">eppure io vi dico, che Salomone stesso, con tutta la sua gloria, non fu vestito come uno di loro.</p>
<p class="C6 V30">Ora se Dio riveste in questa maniera l'erba dei campi, che oggi è e domani è gettata nel forno, quanto piú vestirà voi o uomini di poca fede?</p>
<p class="C6 V31">Non siate dunque in ansietà, dicendo: «Che mangeremo, o che berremo, o di che ci vestiremo?</p>
<p class="C6 V32">Poiché sono i gentili quelli che cercano tutte queste cose, il Padre vostro celeste, infatti, sa che avete bisogno di tutte queste cose.</p>
<p class="C6 V33">Ma cercate prima il regno di Dio e la sua giustizia, e tutte queste cose vi saranno sopraggiunte.</p>
<p class="C6 V34">Non siate dunque in ansietà del domani, perché il domani si prenderà cura per conto suo. Basta a ciascun giorno il suo affanno».</p>
<p class="C7 V1">«Non giudicate, affinché non siate giudicati.</p>
<p class="C7 V2">Perché sarete giudicati secondo il giudizio col quale giudicate, e con la misura con cui misurate, sarà pure misurato a voi</p>
<p class="C7 V3">Perché guardi la pagliuzza che è nell'occhio di tuo fratello e non ti accorgi della trave che è nel tuo occhio?</p>
<p class="C7 V4">Ovvero, come puoi dire a tuo fratello: «Lascia che ti tolga dall'occhio la pagliuzza», mentre c'è una trave nel tuo occhio?</p>
<p class="C7 V5">Ipocrita, togli prima dal tuo occhio la trave e poi ci vedrai bene per togliere la pagliuzza dall'occhio di tuo fratello.</p>
<p class="C7 V6">Non date ciò che è santo ai cani e non gettate le vostre perle davanti ai porci, perché non le calpestino con i piedi e poi si rivoltino per sbranarvi.</p>
<p class="C7 V7">Chiedete e vi sarà dato; cercate e troverete, bussate e vi sarà aperto.</p>
<p class="C7 V8">Perché chiunque chiede riceve, chi cerca trova e sarà aperto a chi bussa.</p>
<p class="C7 V9">Vi è tra voi qualche uomo che, se suo figlio gli chiede del pane, gli darà una pietra?</p>
<p class="C7 V10">O se gli chiede un pesce, gli darà una serpe?</p>
<p class="C7 V11">Se dunque voi, che siete malvagi, sapete dare buoni doni ai vostri figli, quanto piú il Padre vostro, che è nei cieli, darà cose buone a coloro che gliele chiedono.</p>
<p class="C7 V12">Tutte le cose dunque che voi volete che gli uomini vi facciano, fatele anche voi a loro, perché questa è la legge ed i profeti.</p>
<p class="C7 V13">Entrate per la porta stretta, perché larga è la porta e spaziosa la via che conduce alla perdizione, e molti sono coloro che entrano per essa.</p>
<p class="C7 V14">Quanto stretta è invece la porta e angusta la via che conduce alla vita! E pochi sono coloro che la trovano!</p>
<p class="C7 V15">Guardatevi dai falsi profeti, i quali vengono a voi in veste di pecore, ma dentro sono lupi rapaci</p>
<p class="C7 V16">Voi li riconoscerete dai loro frutti. Si raccoglie uva dalle spine o fichi dai rovi?</p>
<p class="C7 V17">Cosí, ogni albero buono produce frutti buoni; ma l'albero cattivo produce frutti cattivi.</p>
<p class="C7 V18">Un albero buono non può dare frutti cattivi, né un albero cattivo dare frutti buoni.</p>
<p class="C7 V19">Ogni albero che non dà buon frutto è tagliato, e gettato nel fuoco.</p>
<p class="C7 V20">Voi dunque li riconoscerete dai loro frutti.</p>
<p class="C7 V21">Non chiunque mi dice: «Signore, Signore» entrerà nel regno dei cieli; ma chi fa la volontà del Padre mio che è nei cieli.</p>
<p class="C7 V22">Molti mi diranno in quel giorno: «Signore, Signore, non abbiamo noi profetizzato nel tuo nome, e nel tuo nome scacciato demoni e fatte nel tuo nome molte opere potenti?»</p>
<p class="C7 V23">E allora dichiarerò loro: «Io non vi ho mai conosciuti; allontanatevi da me, voi tutti operatori di iniquità».</p>
<p class="C7 V24">Perciò, chiunque ascolta queste mie parole e le mette in pratica, io lo paragono ad un uomo avveduto, che ha edificato la sua casa sopra la roccia.</p>
<p class="C7 V25">Cadde la pioggia, vennero le inondazioni, soffiarono i venti e si abbatterono su quella casa; essa però non crollò, perché era fondata sopra la roccia.</p>
<p class="C7 V26">Chiunque invece ode queste parole non le mette in pratica, sarà paragonato ad un uomo stolto, che ha edificato la sua casa sulla sabbia.</p>
<p class="C7 V27">Cadde poi la pioggia, vennero le inondazioni, soffiarono i venti e si abbatterono su quella casa; essa crollò e la sua rovina fu grande».</p>
<p class="C7 V28">Ora, quando Gesú ebbe finito questi discorsi, le folle stupivano della sua dottrina,</p>
<p class="C7 V29">perché egli le ammaestrava, come, uno che ha autorità e non come gli scribi.</p>
<p class="C8 V1">Ora, quando egli fu sceso dal monte, grandi folle lo seguirono.</p>
<p class="C8 V2">Ed ecco, un lebbroso venne e l'adorò, dicendo: «Signore, se vuoi, tu puoi mondarmi».</p>
<p class="C8 V3">Gesú, distesa la mano, lo toccò dicendo: «Sí, io lo voglio, sii mondato». E in quell'istante egli fu guarito dalla sua lebbra.</p>
<p class="C8 V4">Allora Gesú gli disse: «Guardati dal dirlo ad alcuno; ma va mostrati al sacerdote, e presenta l'offerta prescritta da Mosè, affinché questo serva loro di testimonianza».</p>
<p class="C8 V5">Quando Gesú fu entrato in Capernaum, un centurione venne a lui pregandolo,</p>
<p class="C8 V6">e dicendo: «Signore, il mio servo giace in casa paralizzato e soffre grandemente».</p>
<p class="C8 V7">E Gesú gli disse: «Io verrò e lo guarirò».</p>
<p class="C8 V8">Il centurione, rispondendo, disse: «Signore, io non son degno che tu entri sotto il mio tetto; ma di' soltanto una parola, e il mio servo sarà guarito.</p>
<p class="C8 V9">Perché io sono un uomo sotto l'autorità di altri e ho sotto di me dei soldati; e se dico all'uno: «Va'» egli va; e se dico all'altro: «Vieni» egli viene; e se dico al mio servo: «Fa' questo» egli lo fa».</p>
<p class="C8 V10">E Gesú, avendo udite queste cose, si meravigliò, e disse a coloro che lo seguivano: «In verità vi dico, che neppure in Israele ho trovata una cosí grande fede.</p>
<p class="C8 V11">Or io vi dico, che molti verranno da levante e da ponente e sederanno a tavola con Abrahamo, con Isacco e con Giacobbe, nel regno dei cieli.</p>
<p class="C8 V12">Ma i figli del regno saranno gettati nelle tenebre di fuori. Lí sarà il pianto e lo stridor di denti»,</p>
<p class="C8 V13">E Gesú disse al centurione: «Va' e ti sia fatto come hai creduto!». E il suo servo fu guarito in quell'istante.</p>
<p class="C8 V14">Poi Gesú, entrato nella casa di Pietro, vide che la suocera di lui era a letto con la febbre.</p>
<p class="C8 V15">Ed egli le toccò la mano e la febbre la lasciò, ed ella si alzò e prese a servirli.</p>
<p class="C8 V16">Ora, fattosi sera, gli furono presentati molti indemoniati; ed egli, con la parola, scacciò gli spiriti e guarí tutti i malati,</p>
<p class="C8 V17">affinché si adempisse ciò che fu detto dal profeta Isaia, quando disse: «Egli ha preso le nostre infermità e ha portato le nostre malattie».</p>
<p class="C8 V18">Ora Gesú, vedendo intorno a sé grandi folle, comandò che si passasse all'altra riva,</p>
<p class="C8 V19">Allora uno scriba, accostatosi, gli disse: «Maestro, io ti seguirò dovunque tu andrai».</p>
<p class="C8 V20">E Gesú gli disse: «Le volpi hanno delle tane, e gli uccelli del cielo dei nidi, ma il Figlio dell'uomo non ha neppure dove posare il capo».</p>
<p class="C8 V21">Poi un altro dei suoi discepoli gli disse: «Signore, permettimi di andare prima a seppellire mio padre».</p>
<p class="C8 V22">Ma Gesú gli disse: «Seguimi, e lascia che i morti seppelliscano i loro morti».</p>
<p class="C8 V23">Ed essendo egli salito nella barca, i suoi discepoli lo seguirono.</p>
<p class="C8 V24">Ed ecco sollevarsi in mare una tempesta cosí violenta, che la barca era coperta dalle onde. Or egli dormiva.</p>
<p class="C8 V25">E i suoi discepoli, accostatisi, lo svegliarono dicendo: «Signore salvaci, noi periamo!».</p>
<p class="C8 V26">Ma egli disse loro: «Perché avete paura, uomini di poca fede?». E, alzatosi, sgridò i venti e il mare, e si fece gran bonaccia.</p>
<p class="C8 V27">Allora gli uomini si meravigliarono, e dicevano: «Chi è costui, al quale anche il mare e i venti ubbidiscono?».</p>
<p class="C8 V28">E quando giunse all'altra riva, nella regione dei Ghergheseni, gli si fecero incontro due indemoniati, usciti dai sepolcri, tanto furiosi che nessuno poteva passare per quella via.</p>
<p class="C8 V29">Ed ecco, essi si misero a gridare, dicendo: «Che vi è tra noi e te, o Gesú, Figlio di Dio? Sei tu venuto qui, per tormentarci prima del tempo?».</p>
<p class="C8 V30">Non lontano da loro, vi era un grande branco di porci che pascolava.</p>
<p class="C8 V31">E i demoni lo pregavano, dicendo: «Se tu ci scacci, permettici di andare in quel branco di porci».</p>
<p class="C8 V32">Ed egli disse loro: «Andate!». Cosi essi, usciti, se ne andarono in quel branco di porci, ed ecco tutto quel branco di porci si precipitò dal dirupo nel mare, e morirono nelle acque.</p>
<p class="C8 V33">Coloro che li custodivano fuggirono e, andati nella città, raccontarono tutte queste cose, incluso il fatto degli indemoniati.</p>
<p class="C8 V34">Ed ecco tutta la città uscí incontro a Gesú; e, come lo videro, lo pregarono di allontanarsi dal loro territorio.</p>
<p class="C9 V1">Ed egli, salito sulla barca, passò all'altra riva e venne nella sua città.</p>
<p class="C9 V2">Ed ecco, gli fu presentato un paralitico disteso sopra un letto e Gesú, vista la loro fede, disse al paralitico: «Figliolo, fatti animo, i tuoi peccati ti sono perdonati!».</p>
<p class="C9 V3">Allora alcuni scribi, dicevano fra sè: «Costui bestemmia!».</p>
<p class="C9 V4">Ma Gesú, conosciuti i loro pensieri, disse: «Perché pensate cose malvagie nei vostri cuori?</p>
<p class="C9 V5">Infatti, che cosa è piú facile dire: «I tuoi peccati ti sono perdonati» oppure: «Alzati e cammina?»</p>
<p class="C9 V6">Ora, affinché sappiate che il Figlio dell'uomo ha autorità in terra di perdonare i peccati: Alzati (disse al paralitico), prendi il tuo letto e vattene a casa tua!».</p>
<p class="C9 V7">Ed egli, alzatosi, se ne andò a casa sua.</p>
<p class="C9 V8">Le folle, veduto ciò, si meravigliavano e glorificavano Dio, che aveva dato tale potere agli uomini.</p>
<p class="C9 V9">Poi Gesú, passando oltre, vide un uomo che sedeva al banco delle imposte, chiamato Matteo, e gli disse: «Seguimi!». Ed egli, alzatosi, lo seguí.</p>
<p class="C9 V10">E avvenne che, mentre Gesú era a tavola in casa, molti pubblicani e peccatori vennero e si misero a tavola con lui e con i suoi discepoli.</p>
<p class="C9 V11">I farisei, veduto ciò, dissero ai suoi discepoli: «Perché il vostro Maestro mangia insieme ai pubblicani, e ai peccatori?».</p>
<p class="C9 V12">E Gesú, avendo sentito, disse loro: «Non sono i sani che hanno bisogno del medico, ma i malati.</p>
<p class="C9 V13">Or andate e imparate che cosa significa: «Io voglio misericordia e non sacrificio Perché io non sono venuto per chiamare a ravvedimento i giusti, ma i peccatori».</p>
<p class="C9 V14">Allora si accostarono a lui i discepoli di Giovanni, e gli dissero: «Perché noi e i farisei digiuniamo spesso, mentre i tuoi discepoli non digiunano?».</p>
<p class="C9 V15">E Gesú disse loro: «Possono gli amici dello sposo essere in lutto mentre lo sposo è con loro? Ma verranno i giorni in cui lo sposo sarà loro tolto e allora digiuneranno.</p>
<p class="C9 V16">Nessuno mette un pezzo di stoffa nuova su di un abito vecchio, perché ciò porta via il rattoppo e lo strappo si fa peggiore.</p>
<p class="C9 V17">Neppure si mette del vino nuovo in otri vecchi; altrimenti gli otri si rompono, il vino si spande e gli otri si perdono; ma si mette il vino nuovo in otri nuovi, cosí si conservano entrambi».</p>
<p class="C9 V18">Mentre egli diceva loro queste cose, uno dei capi della sinagoga, si avvicinò e si inchinò davanti a lui, dicendo: «Mia figlia è morta proprio ora, ma vieni, metti la mano su di lei ed ella vivrà».</p>
<p class="C9 V19">E Gesú, alzatosi, lo seguí insieme ai suoi discepoli.</p>
<p class="C9 V20">Ed ecco una donna, affetta da un flusso di sangue già da dodici anni, gli si accostò di dietro e toccò il lembo della sua veste.</p>
<p class="C9 V21">Perché diceva fra sé: «Se riuscirò anche solo a toccare la sua veste sarò guarita».</p>
<p class="C9 V22">Gesú, voltatosi e vedutala, le disse «Fatti animo, figliola, la tua fede ti ha guarita». Da quell'ora la donna fu guarita.</p>
<p class="C9 V23">Quando Gesú arrivò in casa del capo della sinagoga e vide i sonatori di flauto e la folla che faceva strepito,</p>
<p class="C9 V24">disse loro: «Ritiratevi, perché la fanciulla non è morta, ma dorme» Ed essi lo deridevano.</p>
<p class="C9 V25">Poi, quando la folla fu messa fuori, egli entrò, prese la fanciulla per la mano ed ella si alzò.</p>
<p class="C9 V26">La fama di ciò si divulgò per tutto quel paese.</p>
<p class="C9 V27">E, mentre Gesú partiva di là, due ciechi lo seguirono gridando e dicendo: «Abbi pietà di noi, Figlio di Davide!».</p>
<p class="C9 V28">Quando egli entrò in casa, quei ciechi si accostarono a lui. Gesú disse loro: «Credete che io possa far questo?». Essi gli risposero: «Sí, Signore».</p>
<p class="C9 V29">Allora egli toccò loro gli occhi dicendo: «Vi sia fatto secondo la vostra fede».</p>
<p class="C9 V30">E i loro occhi si aprirono. Poi Gesú ordinò loro severamente, dicendo: «Badate che nessuno lo sappia».</p>
<p class="C9 V31">Ma essi, usciti fuori, divulgarono la sua fama per tutto quel paese.</p>
<p class="C9 V32">Ora, come quei ciechi uscivano, gli fu presentato un uomo muto e indemoniato,</p>
<p class="C9 V33">E, quando il demone fu scacciato, il muto parlò e le folle si meravigliarono dicendo: «Non si è mai vista una simile cosa in Israele».</p>
<p class="C9 V34">Ma i farisei dicevano: «Egli scaccia i demoni con l'aiuto del principe dei demoni!».</p>
<p class="C9 V35">E Gesú andava attorno per tutte le città e i villaggi, insegnando nelle loro sinagoghe, predicando l'evangelo del regno e guarendo ogni malattia e ogni infermità fra il popolo.</p>
<p class="C9 V36">Vedendo le folle, ne ebbe compassione perché erano stanche e disperse, come pecore senza pastore.</p>
<p class="C9 V37">Allora egli disse ai suoi discepoli: «La mèsse è veramente grande, ma gli operai sono pochi.</p>
<p class="C9 V38">Pregate dunque il Signore della mèsse che spinga degli operai nella sua mèsse».</p>
<p class="C10 V1">Poi, chiamati a sé i suoi dodici discepoli, diede loro autorità sopra gli spiriti immondi per scacciarli e per guarire qualunque malattia e qualunque infermità.</p>
<p class="C10 V2">Ora i nomi dei dodici apostoli sono questi: il primo Simone detto Pietro e Andrea suo fratello Giacomo di Zebedeo e Giovanni suo fratello</p>
<p class="C10 V3">Filippo e Bartolomeo; Tommaso e Matteo il pubblicano, Giacomo di Alfeo e Lebbeo, soprannominato Taddeo;</p>
<p class="C10 V4">Simone il Cananeo e Giuda Iscariota, quello che poi lo tradí.</p>
<p class="C10 V5">Questi sono i dodici che Gesú inviò dopo aver dato loro questi ordini: «Non andate tra i gentili e non entrate in alcuna città dei Samaritani,</p>
<p class="C10 V6">ma andate piuttosto alle pecore perdute della casa d'Israele,</p>
<p class="C10 V7">Andate e predicate, dicendo: «il regno dei cieli è vicino»,</p>
<p class="C10 V8">Guarite gli infermi, mondate i lebbrosi, risuscitate i morti, scacciate i demoni; gratuitamente avete ricevuto, gratuitamente date.</p>
<p class="C10 V9">Non fate provvista di oro, né di argento né di denaro nelle vostre cinture,</p>
<p class="C10 V10">né di sacca da viaggio, né di due tuniche, né di calzari, né di bastone, perché l'operaio è degno del suo nutrimento.</p>
<p class="C10 V11">Ora, in qualunque città o villaggio entrate, informatevi se vi sia qualcuno degno e lí rimanete fino alla vostra partenza,</p>
<p class="C10 V12">E quando entrate nella casa, datele il vostro saluto,</p>
<p class="C10 V13">E se quella è degna, venga la vostra pace su di essa; ma, se non è degna, la vostra pace ritorni a voi.</p>
<p class="C10 V14">E se qualcuno non vi riceve e non ascolta le vostre parole, uscendo da quella casa o da quella città, scuotete la polvere dai vostri piedi,</p>
<p class="C10 V15">Vi dico in verità che, nel giorno del giudizio, il paese di Sodoma e di Gomorra sarà trattato con piú tolleranza di quella città.</p>
<p class="C10 V16">Ecco, io vi mando come pecore in mezzo ai lupi; siate dunque prudenti come serpenti e semplici come colombe.</p>
<p class="C10 V17">Ma guardatevi dagli uomini, perché vi trascineranno davanti ai loro sinedri, e vi flagelleranno nelle loro sinagoghe,</p>
<p class="C10 V18">E sarete condotti davanti ai governatori e davanti ai re, per causa mia, per dare testimonianza a loro e ai gentili.</p>
<p class="C10 V19">Quando essi vi metteranno nelle loro mani, non preoccupatevi di come parlerete o di che cosa dovrete dire; perché in quella stessa ora vi sarà dato ciò che dovrete dire;</p>
<p class="C10 V20">poiché non sarete voi a parlare, ma lo Spirito del Padre vostro che parla in voi.</p>
<p class="C10 V21">Ora il fratello consegnerà a morte il fratello e il padre il figlio; e i figli insorgeranno contro i genitori e li faranno morire.</p>
<p class="C10 V22">E sarete odiati da tutti a causa del mio nome; ma chi avrà perseverato fino alla fine, sarà salvato,</p>
<p class="C10 V23">Ora, quando vi perseguiteranno in una città, fuggite a in un'altra, perché in verità vi dico, che non avrete finito di percorrere le città d'Israele, prima che venga il Figlio dell'uomo.</p>
<p class="C10 V24">Il discepolo non è da piú del maestro, né il servo da piú del suo signore,</p>
<p class="C10 V25">Basta al discepolo di essere come il suo maestro e al servo come il suo padrone. Se hanno chiamato il padrone di casa Beelzebub, quanto piú chiameranno cosí quelli di casa sua!</p>
<p class="C10 V26">Non li temete dunque, poiché non c'è nulla di nascosto che non debba essere rivelato e nulla di segreto che non debba essere conosciuto.</p>
<p class="C10 V27">Quello che io vi dico nelle tenebre, ditelo nella luce, e ciò che udite dettovi all'orecchio, predicatelo sui tetti.</p>
<p class="C10 V28">E non temete coloro che uccidono il corpo, ma non possono uccidere l'anima; temete piuttosto colui che può far perire l'anima e il corpo nella Geenna.</p>
<p class="C10 V29">Non si vendono forse due passeri per un soldo? Eppure neanche uno di loro cade a terra senza il volere del Padre vostro.</p>
<p class="C10 V30">Ma quanto a voi, perfino i capelli del vostro capo sono tutti contati.</p>
<p class="C10 V31">Non temete dunque; voi siete da piú di molti passeri.</p>
<p class="C10 V32">Chiunque perciò mi riconoscerà, davanti agli uomini, io pure lo riconoscerò davanti al Padre mio che è nei cieli.</p>
<p class="C10 V33">Ma chiunque mi rinnegherà davanti agli uomini, io pure lo rinnegherò davanti al Padre mio che è nei cieli».</p>
<p class="C10 V34">«Non pensate che io sia venuto a mettere pace sulla terra; non sono venuto a mettervi la pace, ma la spada.</p>
<p class="C10 V35">Perché io sono venuto a mettere disaccordo tra figlio e padre tra figlia e madre, tra nuora e suocera,</p>
<p class="C10 V36">e i nemici dell'uomo saranno quelli di casa sua.</p>
<p class="C10 V37">Chi ama padre o madre piú di me, non è degno di me; e chi ama figlio o figlia piú di me, non è degno di me.</p>
<p class="C10 V38">E chi non prende la sua croce e non viene dietro a me, non è degno di me.</p>
<p class="C10 V39">Chi avrà trovato la sua vita, la perderà; ma chi avrà perduto la sua vita per causa mia, la ritroverà.</p>
<p class="C10 V40">Chi riceve voi, riceve me; e chi riceve me, riceve colui che mi ha mandato.</p>
<p class="C10 V41">Chi riceve un profeta nel nome di un profeta, riceverà un premio da profeta; e chi riceve un giusto nel nome di un giusto, riceverà un premio da giusto.</p>
<p class="C10 V42">E chiunque darà da bere anche un solo bicchiere d'acqua fredda a uno di questi piccoli nel nome di un discepolo, in verità vi dico, che egli non perderà affatto il suo premio»,</p>
<p class="C11 V1">E dopo che Gesú ebbe finito di dare disposizioni ai suoi dodici discepoli, se ne andò di là, per insegnare e predicare nelle loro città.</p>
<p class="C11 V2">Or Giovanni, avendo in prigione sentito parlare delle opere del Cristo, mandò due dei suoi discepoli a dirgli:</p>
<p class="C11 V3">«Sei tu colui che deve venire, oppure dobbiamo aspettarne un altro?»</p>
<p class="C11 V4">E Gesú, rispondendo, disse loro: «Andate e riferite a Giovanni le cose che udite e vedete:</p>
<p class="C11 V5">I ciechi riacquistano la vista e gli zoppi camminano, i lebbrosi sono mondati e i sordi odono; i morti risuscitano e l'evangelo è annunziato ai poveri.</p>
<p class="C11 V6">Beato è colui che non si sarà scandalizzato di me!».</p>
<p class="C11 V7">Ora, come essi se ne andavano, Gesú prese a dire alle folle intorno a Giovanni: «Che cosa siete andati a vedere nel deserto? Una canna sbattuta dal vento?</p>
<p class="C11 V8">Ma che cosa siete andati a vedere? Un uomo avvolto in morbide vesti? Ecco, coloro che portano vesti morbide abitano nei palazzi dei re.</p>
<p class="C11 V9">Insomma, che cosa siete andati a vedere? Un profeta? Sí, vi dico, egli è piú che un profeta,</p>
<p class="C11 V10">Perché questi è colui del quale è scritto: «Ecco, io mando il mio messaggero davanti alla tua faccia, egli preparerà la tua strada davanti a te».</p>
<p class="C11 V11">In verità vi dico: tra i nati di donna non è sorto mai nessuno piú grande di Giovanni Battista; ma il minimo nel regno dei cieli è piú grande di lui.</p>
<p class="C11 V12">E dai giorni di Giovanni Battista fino ad ora, il regno dei cieli subisce violenza e i violenti lo rapiscono.</p>
<p class="C11 V13">Poiché tutti i profeti e la legge hanno profetizzato fino a Giovanni.</p>
<p class="C11 V14">E se lo volete accettare, egli è Elia che doveva venire.</p>
<p class="C11 V15">Chi ha orecchi da udire, oda!</p>
<p class="C11 V16">Ma a chi paragonerò questa generazione? Essa è simile a fanciulli seduti nelle piazze, che si rivolgono ai loro compagni</p>
<p class="C11 V17">e dicono: «Noi vi abbiamo sonato il flauto e voi non avete ballato, abbiamo intonato lamenti e voi non avete fatto cordoglio».</p>
<p class="C11 V18">Difatti è venuto Giovanni, che non mangia né beve, ed essi dicono egli ha un demone</p>
<p class="C11 V19">venuto il Figlio dell'uomo che mangia e beve, ed essi dicono: «Ecco un mangione e un beone, amico dei pubblicani, e dei peccatori» Ma alla sapienza è stata resa giustizia dai suoi figli».</p>
<p class="C11 V20">Allora egli cominciò a rimproverare quelle città, in cui la maggior parte delle sue opere potenti erano state fatte, perché esse non si erano ravvedute, dicendo:</p>
<p class="C11 V21">«Guai a te, Corazin! Guai a te, Betsaida! Perché se in Tiro e Sidone fossero state fatte le opere potenti che sono state compiute tra di voi, già da tempo si sarebbero pentite con sacco e cenere.</p>
<p class="C11 V22">Perciò io vi dico che nel giorno del giudizio, Tiro e Sidone saranno trattate con piú tolleranza di voi.</p>
<p class="C11 V23">E tu, o Capernaum, che sei stata innalzata fino al cielo, sarai abbassata fino all'inferno, perché se in Sodoma fossero state fatte le opere potenti compiute in te, essa esisterebbe ancora oggi.</p>
<p class="C11 V24">Pertanto io vi dico che nel giorno del giudizio la sorte del paese di Sodoma sarà piú tollerabile della tua».</p>
<p class="C11 V25">In quel tempo Gesú prese a dire: «Io ti rendo lode, o Padre, Signore del cielo e della terra, perché hai nascosto queste cose ai savi e agli intelligenti, e le hai rivelate ai piccoli fanciulli.</p>
<p class="C11 V26">Sí, o Padre, perché cosí ti è piaciuto.</p>
<p class="C11 V27">Ogni cosa mi è stata data in mano dal Padre mio, e nessuno conosce il Figlio, se non il Padre; e nessuno conosce il Padre, se non il Figlio e colui al quale il Figlio avrà voluto rivelarlo.</p>
<p class="C11 V28">Venite a me, voi tutti che siete travagliati e aggravati, ed io vi darò riposo.</p>
<p class="C11 V29">Prendete su di voi il mio giogo e imparate da me, perché io sono mansueto ed umile di cuore; e voi troverete riposo per le vostre anime.</p>
<p class="C11 V30">Perché il mio giogo è dolce e il mio peso è leggero!».</p>
<p class="C12 V1">In quel tempo Gesú camminava in giorno di sabato tra i campi di grano; ora i suoi discepoli ebbero fame e si misero a svellere delle spighe e a mangiarle.</p>
<p class="C12 V2">Ma i farisei, veduto ciò, gli dissero: «Ecco, i tuoi discepoli fanno quello che non è lecito fare in giorno di sabato».</p>
<p class="C12 V3">Ed egli disse loro: «Non avete letto ciò che fece Davide, quando ebbe fame, egli e quelli che erano con lui?</p>
<p class="C12 V4">Come egli entrò nella casa di Dio e mangiò i pani della presentazione, che non era lecito mangiare né a lui, né a quelli che erano con lui, ma solo ai sacerdoti?</p>
<p class="C12 V5">Ovvero, non avete letto nella legge che nel tempio i sacerdoti, nei giorni di sabato, trasgrediscono il sabato e tuttavia sono senza colpa?</p>
<p class="C12 V6">Ora io vi dico che qui c'è qualcuno piú grande del tempio.</p>
<p class="C12 V7">Ora, se voi sapeste che cosa significa: «Io voglio misericordia e non sacrificio» non avreste condannato gl'innocenti.</p>
<p class="C12 V8">Perché il Figlio dell'uomo è signore anche del sabato».</p>
<p class="C12 V9">Poi, partitosi di là, entrò nella loro sinagoga;</p>
<p class="C12 V10">ed ecco, vi era un uomo che aveva una mano secca. Ed essi domandarono a Gesú, per poterlo poi accusare: «è lecito guarire qualcuno in giorno di sabato?».</p>
<p class="C12 V11">Ed egli disse loro: «Chi è l'uomo fra voi che avendo una pecora, se questa cade in giorno di sabato in una fossa, non la prenda e non la tiri fuori?</p>
<p class="C12 V12">Ora, quanto vale un uomo piú di una pecora! E dunque lecito fare del bene in giorno di sabato?».</p>
<p class="C12 V13">Allora egli disse a quell'uomo: «Stendi la tua mano!». Ed egli la stese e fu resa sana come l'altra.</p>
<p class="C12 V14">Ma i farisei, usciti fuori, tennero consiglio contro di lui, del come farlo morire,</p>
<p class="C12 V15">Ma Gesú, conoscendo ciò, si allontanò di là; grandi folle lo seguirono, ed egli li guarí tutti,</p>
<p class="C12 V16">e ordinò loro severamente di non dire chi egli fosse,</p>
<p class="C12 V17">affinché si adempisse ciò che fu detto dal profeta Isaia che dice:</p>
<p class="C12 V18">«Ecco il mio servo che io ho scelto; l'amato mio in cui l'anima mia si è compiaciuta. Io metterò il mio Spirito su di lui, ed egli annunzierà la giustizia alle genti.</p>
<p class="C12 V19">Egli non disputerà e non griderà e nessuno udirà la sua voce per le piazze.</p>
<p class="C12 V20">Egli non frantumerà la canna rotta e non spegnerà il lucignolo fumante, finché non abbia fatto trionfare la giustizia.</p>
<p class="C12 V21">E le genti spereranno nel suo nome».</p>
<p class="C12 V22">Allora gli fu presentato un indemoniato, cieco e muto; ed egli lo guarí, sicché il cieco e muto parlava e vedeva.</p>
<p class="C12 V23">E tutte le folle stupivano e dicevano: «Non è costui il Figlio di Davide?».</p>
<p class="C12 V24">Ma i farisei, udito ciò, dicevano: «Costui scaccia i demoni a solo per virtú di Beelzebub, principe dei demoni».</p>
<p class="C12 V25">E Gesú, conoscendo i loro pensieri, disse loro: «Ogni regno diviso contro se stesso va in rovina; ed ogni città o casa, divisa contro se stessa non può durare.</p>
<p class="C12 V26">Ora, se Satana scaccia Satana, egli è diviso contro se stesso, come dunque può durare il suo regno?</p>
<p class="C12 V27">E se io scaccio i demoni con l'aiuto di Beelzebub, con l'aiuto di chi li scacciano i vostri figli? Per questo essi saranno i vostri giudici.</p>
<p class="C12 V28">Ma, se io scaccio i demoni per mezzo dello Spirito di Dio, allora il regno di Dio è giunto in mezzo a voi.</p>
<p class="C12 V29">Ovvero, come può uno entrare nella casa dell'uomo forte e rapirgli i suoi beni, se prima non lega l'uomo forte? Allora soltanto riuscirà a saccheggiare la sua casa.</p>
<p class="C12 V30">Chi non è con me è contro di me, e chi non raccoglie con me disperde.</p>
<p class="C12 V31">Perciò io vi dico: Ogni peccato e bestemmia sarà perdonata agli uomini; ma la bestemmia contro lo Spirito non sarà loro perdonata.</p>
<p class="C12 V32">E chiunque parla contro il Figlio dell'uomo, sarà perdonato; ma chi parla contro lo Spirito Santo, non gli sarà perdonato, né in questa età né in quella futura».</p>
<p class="C12 V33">«O fate l'albero buono e il suo frutto sarà buono, o fate l'albero malvagio e il suo frutto sarà malvagio; infatti l'albero lo si conosce dal frutto.</p>
<p class="C12 V34">Razza di vipere! Come potete dir cose buone, essendo malvagi? Poiché la bocca parla dall'abbondanza del cuore.</p>
<p class="C12 V35">L'uomo buono dal buon tesoro del cuore trae cose buone; ma l'uomo malvagio dal suo malvagio tesoro trae cose malvagie.</p>
<p class="C12 V36">Or io dico che nel giorno del giudizio gli uomini renderanno conto di ogni parola oziosa che avranno detta.</p>
<p class="C12 V37">Poiché in base alle tue parole sarai giustificato, e in base alle tue parole sarai condannato».</p>
<p class="C12 V38">Allora alcuni scribi e farisei, lo interrogarono, dicendo: «Maestro, noi vorremmo vedere da te qualche segno».</p>
<p class="C12 V39">Ma egli, rispondendo, disse loro: «Questa malvagia e adultera generazione chiede un segno, ma nessun segno le sarà dato, se non il segno del profeta Giona.</p>
<p class="C12 V40">Infatti, come Giona fu tre giorni e tre notti nel ventre del grosso pesce, cosí starà il Figlio dell'uomo tre giorni e tre notti nel cuore della terra.</p>
<p class="C12 V41">I Niniviti risorgeranno nel giudizio con questa generazione e la condanneranno, perché essi si ravvidero alla predicazione di Giona; ed ecco, qui c'è uno piú grande di Giona.</p>
<p class="C12 V42">La regina del mezzogiorno risusciterà nel giudizio con questa generazione e la condannerà, perché ella venne dagli estremi confini della terra per udire la sapienza di Salomone; ed ecco, qui c'è uno piú grande di Salomone.</p>
<p class="C12 V43">Ora, quando lo spirito immondo è uscito da un uomo, vaga per luoghi aridi, cercando riposo e non lo trova.</p>
<p class="C12 V44">Allora dice: «Ritornerò nella mia casa da dove sono uscito ma quando giunge, la trova vuota, spazzata e adorna;</p>
<p class="C12 V45">va allora a prendere con sé altri sette spiriti peggiori di lui, i quali entrano e vi prendono dimora; e l'ultima condizione di quell'uomo diventa peggiore della prima, Cosí avverrà anche a questa generazione malvagia».</p>
<p class="C12 V46">Ora, mentre egli parlava ancora alle folle, ecco sua madre e i suoi fratelli i quali, fermatisi fuori, cercavano di parlargli.</p>
<p class="C12 V47">E qualcuno gli disse: «Ecco tua madre e i tuoi fratelli sono là fuori e cercano di parlarti».</p>
<p class="C12 V48">Ma egli rispondendo, disse a colui che lo aveva informato: «Chi è mia madre e chi sono i miei fratelli?».</p>
<p class="C12 V49">E, distesa la mano verso i suoi discepoli, disse: «Ecco mia madre e i miei fratelli.</p>
<p class="C12 V50">Poiché chiunque fa la volontà del Padre mio, che è nei cieli, mi è fratello, sorella e madre».</p>
<p class="C13 V1">Ora, in quello stesso giorno Gesú, uscito di casa, si pose a sedere presso il mare.</p>
<p class="C13 V2">E grandi folle si radunarono intorno a lui, cosí che egli, salito su una barca, si pose a sedere; e tutta la folla stava in piedi sulla riva.</p>
<p class="C13 V3">Ed egli espose loro molte cose in parabole, dicendo: «Ecco, un seminatore uscí a seminare.</p>
<p class="C13 V4">Mentre seminava, una parte del seme cadde lungo la strada; e gli uccelli vennero e lo mangiarono.</p>
<p class="C13 V5">Un'altra cadde in luoghi rocciosi, dove non c'era molta terra, e subito germogliò perché il terreno non era profondo</p>
<p class="C13 V6">ma, levatosi il sole, fu riarso e, perché non aveva radice, si seccò.</p>
<p class="C13 V7">Un'altra cadde tra le spine; e le spine crebbero e la soffocarono.</p>
<p class="C13 V8">E un'altra cadde in buona terra e portò frutto dando il cento, il sessanta, ed il trenta per uno.</p>
<p class="C13 V9">Chi ha orecchi da udire, oda!».</p>
<p class="C13 V10">Allora i discepoli, accostatisi, gli dissero: «Perché parli loro in parabole?».</p>
<p class="C13 V11">Ed egli, rispondendo, disse loro: «Perché a voi è dato di conoscere i misteri del regno dei cieli, ma a loro non è dato.</p>
<p class="C13 V12">Perché a chiunque ha sarà dato, e sarà nell'abbondanza, ma a chiunque non ha, gli sarà tolto anche quello che ha.</p>
<p class="C13 V13">Perciò io parlo loro in parabole, perché vedendo non vedano, e udendo non odano né comprendano.</p>
<p class="C13 V14">Cosí si adempie in loro la profezia d'Isaia, che dice: «Voi udirete ma non intenderete; guarderete ma non vedrete».</p>
<p class="C13 V15">Perché il cuore di questo popolo è divenuto insensibile, essi sono diventati duri d'orecchi e hanno chiuso gli occhi, perché non vedano con gli occhi e non odano con gli orecchi, e non intendano col cuore e non si convertano, e io li guarisca</p>
<p class="C13 V16">Ma, beati i vostri occhi perché vedono, e i vostri orecchi perché odono.</p>
<p class="C13 V17">Perché in verità vi dico che molti profeti e giusti desiderarono vedere le cose che voi vedete e non le videro, e udire le cose che voi udite e non le udirono!</p>
<p class="C13 V18">Voi dunque intendete la parabola del seminatore.</p>
<p class="C13 V19">Quando qualcuno ode la parola del regno e non la comprende, il maligno viene e porta via ciò che era stato seminato nel suo cuore. Questi è colui che ha ricevuto il seme lungo la strada.</p>
<p class="C13 V20">E quello che ha ricevuto il seme in luoghi rocciosi, è colui che ode la parola e subito la riceve con gioia</p>
<p class="C13 V21">ma non ha radice in sé, ed è di corta durata; e quando sopraggiunge la tribolazione o persecuzione, a causa della parola, ne è subito scandalizzato.</p>
<p class="C13 V22">E quello che ha ricevuto il seme fra le spine è colui che ode la parola, ma le sollecitudini di questo mondo e l'inganno delle ricchezze soffocano la parola; ed essa diviene infruttuosa.</p>
<p class="C13 V23">Quello invece che riceve il seme nella buona terra, è colui che ode la parola, la comprende e porta frutto; e produce uno il cento, un altro il sessanta e un altro il trenta per uno».</p>
<p class="C13 V24">Egli propose loro un'altra parabola dicendo: «Il regno dei cieli è simile a un uomo, che seminò buon seme nel suo campo.</p>
<p class="C13 V25">Ma, mentre gli uomini dormivano, venne il suo nemico e seminò della zizzania in mezzo al grano, e se ne andò.</p>
<p class="C13 V26">Quando poi il grano germogliò e mise frutto, apparve anche la zizzania.</p>
<p class="C13 V27">E i servi del padrone di casa vennero a lui e gli dissero: «Signore, non hai seminato buon seme nel tuo campo? Come mai, dunque, c'è della zizzania?».</p>
<p class="C13 V28">Ed egli disse loro: «un nemico ha fatto questo». Allora i servi gli dissero: «Vuoi dunque che andiamo e la estirpiamo?»</p>
<p class="C13 V29">Ma egli disse: «No, per timore che estirpando la zizzania, non sradichiate insieme ad essa anche il grano.</p>
<p class="C13 V30">Lasciate che crescano entrambi insieme fino alla mietitura; e al tempo della mietitura io dirò ai mietitori: Raccogliete prima la zizzania e legatela in fasci per bruciarla; il grano, invece, riponetelo nel mio granaio».</p>
<p class="C13 V31">Egli propose loro un'altra parabola, dicendo: «Il regno dei cieli è simile a un granello di senape che un uomo prende e semina nel suo campo.</p>
<p class="C13 V32">Esso è certamente il piú piccolo di tutti i semi, ma una volta cresciuto è il piú grande di tutte le erbe e diventa un albero, tanto che gli uccelli del cielo vengono a ripararsi tra i suoi rami».</p>
<p class="C13 V33">Egli disse loro un'altra parabola: «Il regno dei cieli è simile al lievito, che una donna prende ed impasta con tre misure di farina finché tutta la pasta sia lievitata».</p>
<p class="C13 V34">Gesú disse alle folle tutte queste cose in parabole, e parlava loro solo in parabole,</p>
<p class="C13 V35">affinhé si adempisse ciò che fu detto dal profeta: «Io aprirò la mia bocca in parabole e rivelerò cose nascoste fin dalla fondazione del mondo».</p>
<p class="C13 V36">Allora Gesú, licenziate le folle, se ne ritornò a casa e i suoi discepoli gli si accostarono, dicendo: «Spiegaci la parabola della zizzania a nel campo».</p>
<p class="C13 V37">Ed egli, rispondendo disse loro: «Colui che semina il buon seme è il Figlio dell'uomo.</p>
<p class="C13 V38">Il campo è il mondo, il buon seme sono i figli del regno, e la zizzania sono i figli del maligno,</p>
<p class="C13 V39">e il nemico che l'ha seminata è il diavolo, mentre la mietitura è la fine del mondo, e i mietitori sono gli angeli.</p>
<p class="C13 V40">Come dunque si raccoglie la zizzania e si brucia nel fuoco, cosí avverrà alla fine del mondo.</p>
<p class="C13 V41">Il Figlio dell'uomo manderà i suoi angeli, ed essi raccoglieranno dal suo regno tutti gli scandali e gli operatori d'iniquità,</p>
<p class="C13 V42">e li getteranno nella fornace del fuoco. Lì sarà pianto e stridor di denti.</p>
<p class="C13 V43">Allora i giusti risplenderanno come Il sole nel regno del Padre loro. Chi ha orecchi da udire, oda!».</p>
<p class="C13 V44">«Di nuovo, il regno dei cieli è simile ad un tesoro nascosto in un campo, che un uomo, avendolo trovato. nasconde; e, per la gioia che ne ha, va, vende tutto ciò che ha e compera quel campo.</p>
<p class="C13 V45">Ancora, il regno dei cieli è simile ad un mercante che va in cerca di belle perle.</p>
<p class="C13 V46">E, trovata una perla di grande valore, va, vende tutto ciò che ha, e la compera.</p>
<p class="C13 V47">Il regno dei cieli è pure simile ad una rete gettata in mare, che raccoglie ogni sorta di cose.</p>
<p class="C13 V48">Quando è piena, i pescatori la tirano a riva e, postisi a sedere, raccolgono ciò che è buono nelle ceste, mentre gettano via quello non buono.</p>
<p class="C13 V49">Cosí avverrà alla fine del mondo, gli angeli verranno e separeranno i malvagi dai giusti</p>
<p class="C13 V50">e li getteranno nella fornace del fuoco. Lí sarà pianto e stridor di denti.</p>
<p class="C13 V51">Gesú disse loro: «Avete capito tutte queste cose?». Essi gli dissero: «Sì Signore».</p>
<p class="C13 V52">Ed egli disse loro: «Perciò ogni scriba, ammaestrato per il regno dei cieli è simile a un padrone di casa che trae fuori dal suo tesoro cose nuove e vecchie».</p>
<p class="C13 V53">Ora, quando Gesú ebbe finito queste parabole, se ne andò di là.</p>
<p class="C13 V54">E, venuto nella sua patria, li ammaestrava nella loro sinagoga, sicché essi stupivano e dicevano: «Da dove ha ricevuto costui questa sapienza e queste potenti operazioni?</p>
<p class="C13 V55">Non è costui il figlio del falegname? Sua madre non si chiama Maria e i suoi fratelli Giacomo, Iose, Simone e Giuda?</p>
<p class="C13 V56">E le sue sorelle non sono tutte fra noi? Da dove ha egli dunque ricevuto queste cose?».</p>
<p class="C13 V57">E si scandalizzavano di lui. Ma Gesú disse loro: «Nessun profeta è disprezzato, se non nella sua patria e in casa sua».</p>
<p class="C13 V58">Ed egli non fece lí molte opere potenti a causa della loro incredulità.</p>
<p class="C14 V1">In quel tempo Erode, il tetrarca, udí della fama di Gesú,</p>
<p class="C14 V2">e disse ai suoi servi: «Costui è Giovanni Battista; egli è risuscitato dai morti e perciò le potenze soprannaturali operano in lui».</p>
<p class="C14 V3">Erode infatti, aveva arrestato Giovanni, lo aveva incatenato e messo in prigione, a causa di Erodiade, moglie di suo fratello Filippo.</p>
<p class="C14 V4">Perché Giovanni gli diceva: «Non ti è lecito di convivere con lei!».</p>
<p class="C14 V5">E, pur volendo farlo morire, egli temeva il popolo, che lo riteneva un profeta.</p>
<p class="C14 V6">Ora, mentre si celebrava il compleanno di Erode, la figlia di Erodiade danzò in sua presenza e piacque a Erode,</p>
<p class="C14 V7">tanto che egli le promise con giuramento di darle tutto ciò che gli avesse chiesto.</p>
<p class="C14 V8">Ed ella, istigata da sua madre, disse: «Dammi qui, su un piatto, la testa di Giovanni Battista».</p>
<p class="C14 V9">Il re ne fu contristato, ma a causa del giuramento e per riguardo degli invitati che erano con lui a tavola, comandò che le fosse data.</p>
<p class="C14 V10">Cosí mandò a far decapitare Giovanni Battista in prigione;</p>
<p class="C14 V11">e la sua testa fu portata su un piatto e data alla fanciulla; ed ella la portò a sua madre.</p>
<p class="C14 V12">Poi vennero i suoi discepoli, presero il corpo e lo seppellirono; in seguito essi andarono a riferire l'accaduto a Gesú.</p>
<p class="C14 V13">Quando Gesú ebbe udito ciò, partí di là su una barca e si ritirò in disparte, in un luogo deserto. E le folle, saputolo, lo seguirono a piedi dalle città.</p>
<p class="C14 V14">E Gesú, smontato dalla barca, vide una grande folla e ne ebbe compassione, e ne guarí gli infermi.</p>
<p class="C14 V15">Poi, facendosi sera, i suoi discepoli gli si accostarono, e gli dissero: «Questo luogo è deserto, ed è già tardi; licenzia dunque le folle affinché vadano per i villaggi a comprarsi da mangiare».</p>
<p class="C14 V16">Ma Gesú disse loro: «Non è necessario che se ne vadano, date voi a loro da mangiare».</p>
<p class="C14 V17">Ed essi gli dissero: «Noi non abbiamo qui altro che cinque pani e due pesci».</p>
<p class="C14 V18">Ed egli disse: «Portatemeli qua».</p>
<p class="C14 V19">Comandò quindi che le folle si sedessero sull'erba; poi prese i cinque pani e i due pesci e, alzati gli occhi al cielo, li benedisse; spezzò i pani e li diede ai discepoli e i discepoli, alle folle.</p>
<p class="C14 V20">E tutti mangiarono e furono saziati poi i discepoli raccolsero i pezzi avanzati in dodici ceste piene.</p>
<p class="C14 V21">Ora, coloro che avevano mangiato erano circa cinquemila uomini, senza contare le donne e i bambini.</p>
<p class="C14 V22">Subito dopo Gesú costrinse i suoi discepoli a salire sulla barca e a precederlo all'altra riva, mentre egli licenziava le folle.</p>
<p class="C14 V23">Dopo averle congedate, salí sul monte in disparte per pregare. E, fattosi sera, era là tutto solo.</p>
<p class="C14 V24">La barca intanto si trovava al largo, in mezzo al mare, ed era sbattuta dalle onde perché il vento era contrario.</p>
<p class="C14 V25">Alla quarta vigilia, della notte, Gesú andò verso di loro, camminando sul mare.</p>
<p class="C14 V26">I discepoli, vedendolo camminare sul mare, si turbarono e dissero: «è un fantasma!». E si misero a gridare dalla paura;</p>
<p class="C14 V27">ma subito Gesú parlò loro, dicendo: «Rassicuratevi; sono io, non temete!».</p>
<p class="C14 V28">E Pietro, rispondendogli disse: «Signore, se sei tu, comandami di venire da te sulle acque».</p>
<p class="C14 V29">Egli disse: «Vieni!» E Pietro, sceso dalla barca, camminò sulle acque, per venire da Gesú.</p>
<p class="C14 V30">Ma, vedendo il vento forte, ebbe paura e, cominciando ad affondare, gridò dicendo: «Signore, salvami!».</p>
<p class="C14 V31">E subito Gesú stese la mano, lo prese e gli disse: «O uomo di poca fede, perché hai dubitato?».</p>
<p class="C14 V32">Poi, quando salirono in barca, il vento si acquetò.</p>
<p class="C14 V33">Allora quelli che erano nella barca vennero e l'adorarono, dicendo: «Veramente tu sei il Figlio di Dio!».</p>
<p class="C14 V34">Poi, essendo passati all'altra riva, vennero nella regione di Gennesaret.</p>
<p class="C14 V35">E gli uomini di quel luogo, avendolo riconosciuto, diffusero la notizia per tutta la regione circostante; e gli presentarono tutti i malati;</p>
<p class="C14 V36">e lo pregarono che potessero toccare almeno il lembo della sua veste, e tutti quelli che lo toccarono furono perfettamente guariti.</p>
<p class="C15 V1">Allora gli scribi, e i farisei, di Gerusalemme vennero da Gesú e gli dissero:</p>
<p class="C15 V2">«Perché i tuoi discepoli trasgrediscono la tradizione degli anziani? Poiché non si lavano le mani prima di mangiare».</p>
<p class="C15 V3">Ma egli rispose e disse loro: «E voi, perché trasgredite il comandamento di Dio a motivo della vostra tradizione?</p>
<p class="C15 V4">Dio infatti ha comandato cosí: «Onora il padre e la madre» e ancora: «Chi maledice padre o madre sia punito con la morte».</p>
<p class="C15 V5">Voi invece dite: «Chiunque dice al padre o alla madre: Tutto ciò con cui potrei sostenerti è stato offerto a Dio»,</p>
<p class="C15 V6">egli non è piú obbligato a onorare suo padre e sua madre. Cosí facendo, voi avete annullato il comandamento di Dio a motivo della vostra tradizione.</p>
<p class="C15 V7">Ipocriti, ben profetizzò di voi Isaia quando disse:</p>
<p class="C15 V8">"Questo popolo si accosta a me con la bocca e mi onora con le labbra; ma il loro cuore è lontano da me.</p>
<p class="C15 V9">E invano mi rendono un culto, insegnando dottrine che sono comandamenti di uomini».</p>
<p class="C15 V10">Poi, chiamata a sé la folla, disse loro: «Ascoltate e intendete:</p>
<p class="C15 V11">Non ciò che entra nella bocca contamina l'uomo, ma è quel che esce dalla bocca che contamina l'uomo».</p>
<p class="C15 V12">Allora i suoi discepoli, accostatisi, gli dissero: «Sai tu che a sentire queste parole i farisei si sono scandalizzati?».</p>
<p class="C15 V13">Ma egli, rispondendo, disse: «Ogni pianta che il Padre mio celeste non ha piantata sarà sradicata.</p>
<p class="C15 V14">Lasciateli, sono ciechi guide di ciechi; e se un cieco guida un altro cieco, ambedue cadranno nella fossa».</p>
<p class="C15 V15">Allora Pietro, rispondendo, gli disse: «Spiegaci questa parabola».</p>
<p class="C15 V16">E Gesú disse: «Neppure voi avete ancora capito?</p>
<p class="C15 V17">Non capite che tutto ciò che entra nella bocca se ne va nel ventre, e viene espulso nella fogna?</p>
<p class="C15 V18">Ma le cose che escono dalla bocca procedono dal cuore; sono esse che contaminano l'uomo.</p>
<p class="C15 V19">Poiché dal cuore provengono pensieri malvagi, omicidi, adultèri, fornicazioni, furti, false testimonianze, maldicenze.</p>
<p class="C15 V20">Queste sono le cose che contaminano l'uomo; ma il mangiare senza lavarsi le mani non contamina l'uomo».</p>
<p class="C15 V21">Poi Gesú, partito di là, si diresse verso le parti di Tiro e di Sidone,</p>
<p class="C15 V22">Ed ecco una donna Cananea, venuta da quei dintorni, si mise a gridare, dicendo: «Abbi pietà di me, Signore, Figlio di Davide! Mia figlia è terribilmente tormentata da un demone!».</p>
<p class="C15 V23">Ma egli non le rispondeva nulla. E i suoi discepoli, accostatisi, lo pregavano dicendo: «Licenziala, perché ci grida dietro».</p>
<p class="C15 V24">Ma egli, rispondendo, disse: «Io non sono stato mandato che alle pecore perdute della casa d'Israele».</p>
<p class="C15 V25">Ella però venne e l'adorò, dicendo: «Signore, aiutami!».</p>
<p class="C15 V26">Egli le rispose, dicendo: «Non è cosa buona prendere il pane dei figli e gettarlo ai cagnolini».</p>
<p class="C15 V27">Ma ella disse: «è vero, Signore, poiché anche i cagnolini mangiano le briciole che cadono dalla tavola dei loro padroni».</p>
<p class="C15 V28">Allora Gesú le rispose, dicendo: «O donna, grande è la tua fede! Ti sia fatto come tu vuoi». E in quel momento sua figlia fu guarita.</p>
<p class="C15 V29">Poi partito di là, Gesú venne presso il mare di Galilea e, salito sul monte, là egli si pose a sedere.</p>
<p class="C15 V30">E grandi folle si accostarono a lui, recando con sé zoppi, ciechi, muti, storpi e molti altri; li deposero ai piedi di Gesú ed egli li guarí.</p>
<p class="C15 V31">Tanto che le folle si meravigliavano, nel vedere che i muti parlavano, gli storpi erano guariti, gli zoppi camminavano e i ciechi vedevano; e glorificavano il Dio d'Israele.</p>
<p class="C15 V32">E Gesú, chiamati a sé i suoi discepoli, disse: «Io ho pietà della folla, perché sono già tre giorni che sta con me e non ha niente da mangiare; eppure non voglio licenziarli digiuni, affinché non vengano meno lungo la strada».</p>
<p class="C15 V33">E i suoi discepoli gli dissero: «Dove potremmo procurarci, in un luogo deserto, abbastanza pane per sfamare una folla cosí grande?».</p>
<p class="C15 V34">E Gesú disse loro: «Quanti pani avete?». Essi dissero: «Sette e pochi pesciolini».</p>
<p class="C15 V35">Egli comandò allora alle folle che si mettessero a sedere per terra.</p>
<p class="C15 V36">Poi prese i sette pani e i pesci e, dopo aver reso grazie, li spezzò e li diede ai suoi discepoli, e i discepoli alla folla.</p>
<p class="C15 V37">E tutti mangiarono e furono saziati e dei pezzi avanzati ne raccolsero sette panieri pieni.</p>
<p class="C15 V38">Ora coloro che avevano mangiato erano quattromila uomini, senza contare le donne e i bambini.</p>
<p class="C15 V39">Poi, licenziate le folle, egli salí in barca e si diresse nella regione di Magdala.</p>
<p class="C16 V1">Poi si accostarono a lui i farisei, e i sadducei e, per tentarlo, gli chiesero di mostrar loro un segno dal cielo.</p>
<p class="C16 V2">Ma egli rispose loro e disse: «Quando si fa sera, voi dite: «Farà bel tempo perché il cielo rosseggia».</p>
<p class="C16 V3">E la mattina dite: «Oggi farà tempesta perché il cielo tutto cupo rosseggia». Ipocriti, ben sapete dunque distinguere l'aspetto del cielo, ma non riuscite a discernere i segni dei tempi?</p>
<p class="C16 V4">Una generazione malvagia ed adultera richiede un segno, ma non le sarà dato alcun segno, se non il segno del profeta Giona», E, lasciatili, se ne andò.</p>
<p class="C16 V5">Quando i suoi discepoli furono giunti all'altra riva, ecco avevano dimenticato di prendere del pane.</p>
<p class="C16 V6">E Gesú disse loro: «State attenti e guardatevi dal lievito dei farisei e dei sadducei!».</p>
<p class="C16 V7">Ed essi ragionavano fra loro, dicendo: «è perché non abbiamo preso del pane».</p>
<p class="C16 V8">Ma Gesú, accortosene, disse loro: «O uomini di poca fede, perché discutete tra di voi per non aver preso del pane?</p>
<p class="C16 V9">Non avete ancora capito e non vi ricordate dei cinque pani per i cinquemila uomini, e quante ceste ne avete raccolto?</p>
<p class="C16 V10">E dei sette pani per i quattromila uomini, e quanti panieri ne avete riempito?</p>
<p class="C16 V11">Come mai non capite che non mi riferivo al pane quando vi dissi di guardarvi dal lievito dei farisei e dei sadducei?».</p>
<p class="C16 V12">Allora essi capirono che egli non aveva detto di guardarsi dal lievito del pane, ma dalla dottrina dei farisei e dei sadducei.</p>
<p class="C16 V13">Poi Gesú, giunto dalle parti di Cesarea di Filippo, domandò ai suoi discepoli: «Chi dicono gli uomini che io, il Figlio dell'uomo, sia?».</p>
<p class="C16 V14">Ed essi dissero: «Alcuni, Giovanni Battista, altri Elia, altri Geremia, o uno dei profeti».</p>
<p class="C16 V15">Egli disse loro: «E voi, chi dite che io sia?».</p>
<p class="C16 V16">E Simon Pietro, rispondendo, disse: «Tu sei il Cristo, il Figlio del Dio vivente».</p>
<p class="C16 V17">E Gesú, rispondendo, gli disse: «Tu sei beato, o Simone, figlio di Giona, perché né la carne né il sangue ti hanno rivelato questo, ma il Padre mio che è nei cieli.</p>
<p class="C16 V18">Ed io altresí ti dico, che tu sei Pietro, e sopra questa roccia io edificherò la mia chiesa e le porte dell'inferno non la potranno vincere.</p>
<p class="C16 V19">Ed io ti darò le chiavi del regno dei cieli; tutto ciò che avrai legato sulla terra, sarà legato nei cieli, e tutto ciò che avrai sciolto sulla terra sarà sciolto nei cieli»,</p>
<p class="C16 V20">Allora egli ordinò ai suoi discepoli di non dire ad alcuno che egli era Gesú, il Cristo.</p>
<p class="C16 V21">Da quel momento Gesú cominciò a dichiarare ai suoi discepoli che era necessario per lui andare a Gerusalemme e soffrire molte cose da parte degli anziani, dei capi dei sacerdoti e degli scribi, essere ucciso e risuscitare il terzo giorno.</p>
<p class="C16 V22">Allora Pietro lo prese in disparte e cominciò a riprenderlo, dicendo: «Signore, Dio te ne liberi; questo non ti avverrà mai».</p>
<p class="C16 V23">Ma egli, voltatosi, disse a Pietro: «Vattene via da me, Satana! Tu mi sei di scandalo, perché non hai il senso delle cose di Dio, ma delle cose degli uomini».</p>
<p class="C16 V24">Allora Gesú disse ai suoi discepoli: «Se qualcuno mi vuole seguire, rinneghi se stesso, prenda la sua croce e mi segua.</p>
<p class="C16 V25">Perché chi vorrà salvare la propria vita, la perderà; ma chi avrà perduto la propria vita per amor mio, la ritroverà.</p>
<p class="C16 V26">Che giova infatti all'uomo, se guadagna tutto il mondo e poi perde la propria anima? Ovvero, che darà l'uomo in cambio dell'anima sua?</p>
<p class="C16 V27">Perché il Figlio dell'uomo verrà nella gloria del Padre suo con i suoi angeli; e allora egli renderà a ciascuno secondo il suo operato,</p>
<p class="C16 V28">In verità vi dico che alcuni di coloro che sono qui presenti non morranno prima d'aver visto il Figlio dell'uomo venire nel suo regno».</p>
<p class="C17 V1">Sei giorni dopo Gesú prese con sé Pietro, Giacomo e Giovanni suo fratello, e li condusse sopra un alto monte, in disparte;</p>
<p class="C17 V2">e fu trasfigurato alla loro presenza: la sua faccia risplendette come il sole e le sue vesti divennero candide come la luce.</p>
<p class="C17 V3">Ed ecco, apparvero loro Mosé ed Elia, che conversavano con lui.</p>
<p class="C17 V4">Pietro allora, prendendo la parola disse a Gesú: «Signore, è bene che noi stiamo qui; se vuoi, faremo qui tre tende: una per te, una per Mosé e una per Elia».</p>
<p class="C17 V5">Mentre egli parlava ancora, ecco una nuvola luminosa li adombrò, e si udí una voce dalla nuvola che diceva: «Questi è il mio amato Figlio, in cui mi sono compiaciuto: ascoltatelo!».</p>
<p class="C17 V6">E i discepoli, udito ciò, caddero con la faccia a terra e furono presi da gran spavento.</p>
<p class="C17 V7">Ma Gesú, accostatosi, li toccò e disse: «Alzatevi e non temete!».</p>
<p class="C17 V8">Ed essi, alzati gli occhi, non videro alcuno se non Gesú tutto solo.</p>
<p class="C17 V9">Poi, mentre scendevano dal monte, Gesú diede loro quest'ordine dicendo: «Non parlate a nessuno di questa visione, finché il Figlio dell'uomo non sia risuscitato dai morti».</p>
<p class="C17 V10">Allora i suoi discepoli lo interrogarono, dicendo: «Come mai dunque gli scribi, dicono che prima deve venire Elia?».</p>
<p class="C17 V11">E Gesú rispose loro, dicendo: «Elia veramente deve venire prima e ristabilire ogni cosa.</p>
<p class="C17 V12">Ma io vi dico che Elia è già venuto ed essi non l'hanno riconosciuto, anzi l'hanno trattato come hanno voluto; cosí anche il Figlio dell'uomo dovrà soffrire da parte loro».</p>
<p class="C17 V13">Allora i discepoli compresero che aveva parlato loro di Giovanni Battista.</p>
<p class="C17 V14">Quando giunsero presso la folla, un uomo gli si accostò e, inginocchiandosi davanti a lui,</p>
<p class="C17 V15">disse: «Signore, abbi pietà di mio figlio, perché è epilettico e soffre grandemente; egli cade spesso nel fuoco ed anche nell'acqua.</p>
<p class="C17 V16">Or io l'ho presentato ai tuoi discepoli, ma essi non l'hanno potuto guarire».</p>
<p class="C17 V17">E Gesú, rispondendo, disse: «O generazione incredula e perversa! Fino a quando sarò con voi? Fino a quando vi sopporterò? Portatelo qui da me».</p>
<p class="C17 V18">Gesú allora sgridò il demone, che uscí da lui; e da quell'istante il fanciullo fu guarito.</p>
<p class="C17 V19">Allora i discepoli, accostatisi a Gesú in disparte, dissero: «Perché non siamo stati capaci di scacciarlo?».</p>
<p class="C17 V20">E Gesú disse loro: «Per la vostra incredulità; perché io vi dico in verità che, se avete fede quanto un granel di senape, direte a questo monte: «spostati da qui a là» ed esso si sposterà; e niente vi sarà impossibile.</p>
<p class="C17 V21">Ora questa specie di demoni non esce se non mediante la preghiera e il digiuno».</p>
<p class="C17 V22">Ora, mentre essi s'intrattenevano nella Galilea, Gesú disse loro: «Il Figlio dell'uomo sta per essere dato nelle mani degli uomini,</p>
<p class="C17 V23">ed essi l'uccideranno; ma il terzo giorno egli risusciterà». Ed essi ne furono grandemente contristati.</p>
<p class="C17 V24">Quando giunsero a Capernaum, gli esattori di didramme si accostarono a Pietro e dissero: «Il vostro maestro, non paga le didramme?».</p>
<p class="C17 V25">Egli disse: «Sí». Quando fu entrato in casa, Gesú lo prevenne dicendo: «Che ti pare Simone? Da chi prendono i re della terra i tributi, o le tasse? Dai propri figli o dagli estranei?».</p>
<p class="C17 V26">Pietro gli disse: «Dagli estranei». Gesú disse: «I figli dunque sono esenti.</p>
<p class="C17 V27">Tuttavia per non scandalizzarli, va'al mare, getta l'amo e prendi il primo pesce che verrà su; aprigli la bocca e vi troverai uno statere, prendilo e dallo loro per te e per me».</p>
<p class="C18 V1">In quell'Ora i discepoli si accostarono a Gesú e gli chiesero: «Chi dunque è il piú grande nel regno dei cieli?».</p>
<p class="C18 V2">E Gesú, chiamato a sé un piccolo fanciullo, lo pose in mezzo a loro</p>
<p class="C18 V3">e disse: «In verità vi dico: se non vi convertite e non diventate come piccoli fanciulli, voi non entrerete affatto nel regno dei cieli.</p>
<p class="C18 V4">Chi dunque si umilierà come questo piccolo fanciullo, sarà il piú grande nel regno dei cieli.</p>
<p class="C18 V5">E chiunque riceve un piccolo fanciullo come questo in nome mio, riceve me.</p>
<p class="C18 V6">Ma chi avrà scandalizzato uno di questi piccoli che credono in me, sarebbe meglio per lui che gli fosse legata una macina d'asino al collo e che fosse sommerso nel fondo del mare.</p>
<p class="C18 V7">Guai al mondo per gli scandali! Perché è necessario che avvengano gli scandali, ma guai a quell'uomo per colpa del quale avviene lo scandalo!</p>
<p class="C18 V8">Ora, se la tua mano, o il tuo piede, ti è occasione di peccato, mozzalo e gettalo via da te; è meglio per te entrare nella vita monco o zoppo, che avere due mani e due piedi ed essere gettato nel fuoco eterno.</p>
<p class="C18 V9">Parimenti, se il tuo occhio ti è occasione di peccato, cavalo e gettalo via da te, è meglio per te entrare nella vita avendo un occhio solo che, avendone due, esser gettato nella Geenna, del fuoco.</p>
<p class="C18 V10">Guardatevi dal disprezzare alcuno di questi piccoli, perché io vi dico che gli angeli loro vedono continuamente nei cieli la faccia del Padre mio, che è nei cieli.</p>
<p class="C18 V11">Poiché il Figlio dell'uomo è venuto per salvare ciò che era perduto.</p>
<p class="C18 V12">Che ve ne pare? Se un uomo ha cento pecore ed una di esse si smarrisce non lascerà egli le novantanove sui monti per andare in cerca di quella smarrita?</p>
<p class="C18 V13">E se gli capita di ritrovarla, io vi dico in verità che si rallegrerà piú di questa che delle novantanove che non si erano smarrite.</p>
<p class="C18 V14">Cosí è la volontà del Padre vostro che è nei cieli, che neppure uno di questi piccoli perisca».</p>
<p class="C18 V15">«Ora, se il tuo fratello ha peccato contro di te, va' e riprendilo fra te e lui solo; se ti ascolta, tu hai guadagnato il tuo fratello;</p>
<p class="C18 V16">ma se non ti ascolta, prendi con te ancora uno o due persone, affinché ogni parola sia confermata per la bocca di due o tre testimoni.</p>
<p class="C18 V17">Se poi rifiuta di ascoltarli, dillo alla chiesa; e se rifiuta anche di ascoltare la chiesa, sia per te come il pagano e il pubblicano.</p>
<p class="C18 V18">In verità vi dico che tutte le cose che voi avrete legate sulla terra saranno legate nel cielo; e tutte le cose che avrete sciolte sulla terra saranno sciolte nel cielo</p>
<p class="C18 V19">Ancora io vi dico che, se due di voi si accordano sulla terra per domandare qualunque cosa, questa sarà loro concessa dal Padre mio che è nei cieli.</p>
<p class="C18 V20">Poiché dovunque due o tre sono riuniti nel mio nome, io sono in mezzo a loro».</p>
<p class="C18 V21">Allora Pietro, accostatosi, gli disse: «Signore, se il mio fratello pecca contro di me, quante volte gli dovrò perdonare? Fino a sette volte?».</p>
<p class="C18 V22">Gesú gli disse: «Io non ti dico fino a sette volte, ma fino a settanta volte sette.</p>
<p class="C18 V23">Perciò il regno dei cieli è simile ad un re, il quale volle fare i conti con i suoi servi.</p>
<p class="C18 V24">Avendo iniziato a fare i conti, gli fu presentato uno che gli era debitore di diecimila talenti.</p>
<p class="C18 V25">E non avendo questi di che pagare, il suo padrone comandò che fosse venduto lui con sua moglie, i suoi figli e tutto quanto aveva, perché il debito fosse saldato.</p>
<p class="C18 V26">Allora quel servo, gettandosi a terra gli si prostrò davanti dicendo: «Signore, abbi pazienza con me e ti pagherò tutto»</p>
<p class="C18 V27">Mosso a compassione, il padrone di quel servo lo lasciò andare e gli condonò il debito.</p>
<p class="C18 V28">Ma quel servo, uscito fuori, incontrò uno dei suoi conservi, che gli doveva cento denari; e, afferratolo per la gola, lo soffocava dicendo: «Pagami ciò che mi devi»</p>
<p class="C18 V29">Allora il suo conservo, gettandosi ai suoi piedi, lo supplicava dicendo: «Abbi pazienza con me, e ti pagherò tutto»</p>
<p class="C18 V30">Ma costui non volle, anzi andò e lo fece imprigionare, finché non avesse pagato il debito.</p>
<p class="C18 V31">Ora gli altri servi, visto quanto era accaduto, ne furono grandemente rattristati e andarono a riferire al loro padrone tutto ciò che era accaduto.</p>
<p class="C18 V32">Allora il suo padrone lo chiamò a sé e gli disse: «servo malvagio, io ti ho condonato tutto quel debito, perché mi hai supplicato.</p>
<p class="C18 V33">Non dovevi anche tu aver pietà del tuo conservo, come io ho avuto pietà di te?"</p>
<p class="C18 V34">E il suo padrone, adiratosi, lo consegnò agli aguzzini finché non avesse pagato tutto quanto gli doveva.</p>
<p class="C18 V35">Cosí il mio Padre celeste farà pure a voi, se ciascuno di voi non perdona di cuore al proprio fratello i suoi falli».</p>
<p class="C19 V1">Quando Gesú terminò questi discorsi, partí dalla Galilea e venne nel territorio della Giudea, al di là del Giordano.</p>
<p class="C19 V2">Grandi folle lo seguirono, e là egli le guarí.</p>
<p class="C19 V3">Allora gli si accostarono alcuni farisei per tentarlo, e gli dissero: «è lecito ad un uomo ripudiare la propria moglie per qualsiasi motivo?».</p>
<p class="C19 V4">Ed egli, rispondendo, disse loro: «Non avete voi letto che chi li creò da principio, li creò maschio e femmina?</p>
<p class="C19 V5">E disse: «Perciò l'uomo lascerà il padre e la madre e si unirà con la propria moglie, e i due diverranno una sola carne».</p>
<p class="C19 V6">E cosí non sono piú due, ma una sola carne, quello dunque che Dio ha unito insieme, l'uomo non lo separi».</p>
<p class="C19 V7">Essi gli dissero: «Perché allora Mosé ha ordinato di darle un atto di divorzio e mandarla via?».</p>
<p class="C19 V8">Egli disse loro: «Per la durezza dei vostri cuori Mosé vi ha permesso di ripudiare le vostre mogli, ma da principio non era cosí.</p>
<p class="C19 V9">Or io vi dico che chiunque manda via la propria moglie, eccetto in caso di fornicazione, e ne sposa un'altra, commette adulterio; e chi sposa colei che è stata mandata via, commette adulterio».</p>
<p class="C19 V10">I suoi discepoli gli dissero: «Se questa è la condizione dell'uomo rispetto alla moglie, non conviene sposarsi».</p>
<p class="C19 V11">Ma egli disse loro: «Non tutti sono capaci di accettare questo parlare, ma è per coloro ai quali è stato dato.</p>
<p class="C19 V12">Poiché vi sono degli eunuchi, che sono nati cosí dal grembo della madre vi sono degli eunuchi che sono stati fatti eunuchi dagli uomini, e vi sono eunuchi che si sono fatti eunuchi da se stessi per il regno dei cieli. Chi è in grado di accettarlo, lo accetti».</p>
<p class="C19 V13">Allora gli furono presentati dei piccoli fanciulli perché imponesse loro le mani e pregasse; i discepoli però li sgridavano.</p>
<p class="C19 V14">Ma Gesú disse: «Lasciate i piccoli fanciulli venire a me, perché di tali è il regno dei cieli».</p>
<p class="C19 V15">E, dopo aver imposto loro le mani, partí di là.</p>
<p class="C19 V16">Ed ecco, un tale si avvicinò e gli disse: «Maestro buono, che devo fare di buono per avere la vita eterna?».</p>
<p class="C19 V17">Ed egli disse: «Perché mi chiami buono? Nessuno è buono, se non uno solo, cioè: Dio. Ora, se tu vuoi entrare nella vita, osserva i comandamenti».</p>
<p class="C19 V18">Egli gli disse: «Quali?». Gesú allora disse: «Non uccidere, non commettere adulterio, non rubare, non dire falsa testimonianza,</p>
<p class="C19 V19">onora tuo padre e tua madre e ama il tuo prossimo come te stesso».</p>
<p class="C19 V20">Quel giovane gli disse: «Tutte queste cose le ho osservate fin dalla mia giovinezza, che mi manca ancora?».</p>
<p class="C19 V21">Gesú gli disse: «Se vuoi essere perfetto, va vendi ciò che hai, dallo ai poveri e tu avrai un tesoro nel cielo; poi vieni e seguimi».</p>
<p class="C19 V22">Ma il giovane, udito questo parlare, se ne andò rattristato, perché aveva molte ricchezze.</p>
<p class="C19 V23">Gesú allora disse ai suoi discepoli: «In verità vi dico che un ricco difficilmente entrerà nel regno dei cieli.</p>
<p class="C19 V24">E ve lo ripeto: è piú facile che un cammello passi per la cruna di un ago, che un ricco entri nel regno di Dio».</p>
<p class="C19 V25">All'udire ciò, i suoi discepoli, furono grandemente sbigottiti e dissero: «Chi dunque può essere salvato?».</p>
<p class="C19 V26">E Gesú fissando lo sguardo su di loro, disse: «Per gli uomini questo è impossibile, ma per Dio ogni cosa è possibile».</p>
<p class="C19 V27">Allora Pietro gli rispose, dicendo: «Ecco, noi abbiamo abbandonato ogni cosa e ti abbiamo seguito; che ne avremo dunque?».</p>
<p class="C19 V28">Gesú disse loro: «In verità vi dico che nella nuova creazione, quando il Figlio dell'uomo sederà sul trono della sua gloria, anche voi che mi avete seguito sederete su dodici troni, per giudicare le dodici tribú d'Israele,</p>
<p class="C19 V29">E chiunque ha lasciato casa, fratelli, sorelle, padre, madre, moglie, figli o campi per amore del mio nome, ne riceverà il centuplo ed erediterà la vita eterna.</p>
<p class="C19 V30">Ma molti primi saranno ultimi e molti ultimi saranno primi»,</p>
<p class="C20 V1">«Il regno dei cieli infatti è simile a un padrone di casa, che di buon mattino uscí per prendere a giornata dei lavoratori e mandarli nella sua vigna.</p>
<p class="C20 V2">Accordatosi con i lavoratori per un denaro al giorno, li mandò nella sua vigna.</p>
<p class="C20 V3">Uscito poi verso l'ora terza, ne vide altri che stavano in piazza disoccupati.</p>
<p class="C20 V4">E disse loro: «Andate anche voi nella vigna e io vi darò ciò che è giusto» Ed essi andarono.</p>
<p class="C20 V5">Uscito di nuovo verso l'ora sesta e l'ora nona, fece altrettanto.</p>
<p class="C20 V6">Uscito ancora verso l'undicesima ora, ne trovò altri che se ne stavano disoccupati e disse loro: «Perché ve ne state qui tutto il giorno senza far nulla?»</p>
<p class="C20 V7">Essi gli dissero: «Perché nessuno ci ha presi a giornata» Egli disse loro: «Andate anche voi nella vigna e riceverete ciò che è giusto»</p>
<p class="C20 V8">Poi fattosi sera, il padrone della vigna disse al suo fattore: «Chiama i lavoratori e paga loro il salario, cominciando dagli ultimi fino ai primi»</p>
<p class="C20 V9">E, venuti quelli dell'undicesima ora, ricevettero ciascuno un denaro.</p>
<p class="C20 V10">Quando vennero i primi, pensavano di ricevere di piú, ma ricevettero anch'essi un denaro per uno.</p>
<p class="C20 V11">Nel riceverlo, mormoravano contro il padrone di casa,</p>
<p class="C20 V12">dicendo: «Questi ultimi hanno lavorato solo un'ora, e tu li hai trattati come noi che abbiamo sopportato il peso e il caldo della giornata».</p>
<p class="C20 V13">Ma egli, rispondendo, disse a uno di loro: «amico, io non ti faccio alcun torto; non ti sei accordato con me per un denaro?</p>
<p class="C20 V14">Prendi ciò che è tuo e vattene; ma io voglio dare a quest'ultimo quanto a te.</p>
<p class="C20 V15">Non mi è forse lecito fare del mio ciò che voglio? O il tuo occhio è cattivo, perché io sono buono?"</p>
<p class="C20 V16">Cosí gli ultimi saranno primi e i primi ultimi, perché molti sono chiamati, ma pochi eletti».</p>
<p class="C20 V17">Poi, mentre Gesú saliva a Gerusalemme, strada facendo, prese in disparte i dodici discepoli e disse loro:</p>
<p class="C20 V18">«Ecco, noi saliamo a Gerusalemme e il Figlio dell'uomo sarà dato in mano dei capi dei sacerdoti e degli scribi, ed essi lo condanneranno a morte.</p>
<p class="C20 V19">Lo consegneranno poi nelle mani dei gentili perché sia schernito, flagellato e crocifisso; ma il terzo giorno egli risusciterà».</p>
<p class="C20 V20">Allora la madre dei figli di Zebedeo si accostò a lui con i suoi figli, si prostrò e gli chiese qualche cosa.</p>
<p class="C20 V21">Ed egli le disse: «Che vuoi?». Ella rispose: «Ordina che questi miei due figli siedano l'uno alla tua destra e l'altro alla sinistra nel tuo regno».</p>
<p class="C20 V22">E Gesú, rispondendo, disse: «Voi non sapete ciò che domandate, potete voi bere il calice che io sto per bere, ed essere battezzati del battesimo di cui io sarò battezzato?». Essi gli dissero: «Sí, lo possiamo».</p>
<p class="C20 V23">Allora egli disse loro: «Voi certo berrete il mio calice e sarete battezzati del battesimo di cui io sarò battezzato; ma sedere alla mia destra o alla mia sinistra non sta a me concederlo, ma è riservato a coloro per i quali è stato preparato dal Padre mio».</p>
<p class="C20 V24">All'udire ciò, gli altri dieci si indignarono contro i due fratelli.</p>
<p class="C20 V25">E Gesú, chiamatili a sé, disse: «Voi sapete che i sovrani delle nazioni le signoreggiano e che i grandi esercitano il potere su di esse,</p>
<p class="C20 V26">ma tra di voi non sarà così; anzi chiunque tra di voi vorrà diventare grande sia vostro servo;</p>
<p class="C20 V27">e chiunque tra di voi vorrà essere primo a sia vostro schiavo.</p>
<p class="C20 V28">Poiché anche il Figlio dell'uomo non è venuto per essere servito, ma per servire e per dare la sua vita come prezzo di riscatto per molti».</p>
<p class="C20 V29">Mentre essi uscivano da Gerico, una grande folla li seguí.</p>
<p class="C20 V30">Ed ecco, due ciechi che sedevano lungo la strada, avendo udito che Gesú passava, si misero a gridare dicendo: «Abbi pietà di noi, Signore, Figlio di Davide».</p>
<p class="C20 V31">Ma la folla li sgridava perché tacessero; essi però gridavano ancora piú forte dicendo: «Abbi pietà di noi, Signore, Figlio di Davide!».</p>
<p class="C20 V32">Allora Gesú, fermatosi, li chiamò e disse: «Che volete che io vi faccia?».</p>
<p class="C20 V33">Essi gli dissero: «Signore, che i nostri occhi si aprano!».</p>
<p class="C20 V34">E Gesú, mosso a pietà, toccò i loro occhi; e all'istante i loro occhi recuperarono la vista e lo seguirono.</p>
<p class="C21 V1">Quando furono vicini a Gerusalemme, giunti a Betfage, presso il monte degli Ulivi, Gesú mandò due discepoli,</p>
<p class="C21 V2">dicendo loro: «Andate nel villaggio che si trova davanti a voi; e subito troverete un'asina legata e un puledro con essa; scioglieteli e conduceteli da me.</p>
<p class="C21 V3">E se qualcuno vi dice qualcosa, ditegli che il Signore ne ha bisogno, ma li rimanderà presto».</p>
<p class="C21 V4">Or questo accadde, affinché si adempisse ciò che fu detto dal profeta, che dice:</p>
<p class="C21 V5">«Dite alla figlia di Sion: Ecco il tuo re viene a te mansueto, cavalcando un asino, anzi un puledro, figlio di una bestia da soma».</p>
<p class="C21 V6">I discepoli andarono e fecero come Gesú aveva loro comandato.</p>
<p class="C21 V7">Condussero l'asina e il puledro, posero su questo i loro mantelli, ed egli vi montò sopra.</p>
<p class="C21 V8">E una grandissima folla stendeva i suoi mantelli sulla strada, mentre altri tagliavano rami dagli alberi e li spargevano sulla via.</p>
<p class="C21 V9">Le folle che precedevano come quelle che seguivano gridavano, dicendo: «Osanna al Figlio di Davide! Benedetto colui che viene nel nome del Signore! Osanna nei luoghi altissimi!».</p>
<p class="C21 V10">E, quando egli entrò in Gerusalemme, tutta la città fu messa in agitazione, e diceva: «Chi è costui?».</p>
<p class="C21 V11">E le folle dicevano: «Costui è Gesú il profeta che viene da Nazaret di Galilea».</p>
<p class="C21 V12">Poi Gesú entrò nel tempio di Dio, ne scacciò tutti coloro che nel tempio vendevano e compravano, e rovesciò le tavole dei cambiavalute e le sedie dei venditori di colombi.</p>
<p class="C21 V13">E disse loro: «Sta scritto: «La mia casa sarà chiamata casa di orazione ma voi ne avete fatto un covo di ladroni».</p>
<p class="C21 V14">Allora vennero da lui nel tempio ciechi e zoppi, ed egli li guarí.</p>
<p class="C21 V15">Ma i capi dei sacerdoti e gli scribi, viste le meraviglie che egli aveva fatto e i fanciulli che gridavano nel tempio dicendo: «Osanna al Figlio di Davide!», ne furono indignati,</p>
<p class="C21 V16">e gli dissero: «Senti tu ciò che questi dicono?». Gesú disse loro «Sí! Non avete mai letto: «Dalla bocca dei bambini e dei lattanti, tu ti sei procurato lode».</p>
<p class="C21 V17">E lasciatili, uscí dalla città verso Betania, e là passò la notte.</p>
<p class="C21 V18">La mattina, ritornando in città, ebbe fame.</p>
<p class="C21 V19">E vedendo un fico lungo la strada, gli si avvicinò, ma non vi trovò nulla se non delle foglie; e gli disse: «Non nasca mai piú frutto da te in eterno!». E subito il fico si seccò.</p>
<p class="C21 V20">E, vedendo ciò, i discepoli si meravigliarono e dissero: «Come mai il fico si è seccato all'istante?».</p>
<p class="C21 V21">E Gesú, rispondendo, disse loro: «In verità vi dico che se avete fede e non dubitate, non solo farete ciò che io ho fatto al fico, ma se anche diceste a questo monte: «Levati di lí e gettati nel mare» ciò avverrà.</p>
<p class="C21 V22">E tutto ciò che chiederete in preghiera, avendo fede, lo otterrete».</p>
<p class="C21 V23">Quando entrò nel tempio, i capi dei sacerdoti e gli anziani del popolo si accostarono a lui, mentre insegnava, e dissero: «Con quale autorità fai tu queste cose? E chi ti ha dato questa autorità?».</p>
<p class="C21 V24">E Gesú, rispondendo, disse loro: «Anch'io vi farò una domanda, e se voi mi risponderete, io pure vi dirò con quale autorità faccio queste cose.</p>
<p class="C21 V25">Il battesimo di Giovanni da dove veniva? Dal cielo o dagli uomini?». Ed essi ragionavano tra loro dicendo: «Se diciamo dal cielo, ci dirà: «Perché dunque non gli credeste?»</p>
<p class="C21 V26">Se invece diciamo dagli uomini, temiamo la folla, perché tutti ritengono Giovanni un profeta».</p>
<p class="C21 V27">E risposero a Gesú dicendo: «Non lo sappiamo». Allora egli disse loro: «Neanch'io vi dirò con quale autorità faccio queste cose».</p>
<p class="C21 V28">«Che ve ne pare? Un uomo aveva due figli e rivolgendosi al primo disse «Figlio, va' oggi a lavorare nella mia vigna».</p>
<p class="C21 V29">ma egli rispose e disse: «Non voglio»; piú tardi però, pentitosi, vi andò.</p>
<p class="C21 V30">Poi, rivoltosi al secondo gli disse la stessa cosa. Ed egli rispose e disse: «Sí, lo farò signore ma non vi andò.</p>
<p class="C21 V31">Chi dei due ha fatto la volontà del padre?». Essi gli dissero: «Il primo». Gesú disse loro: «In verità vi dico che i pubblicani e le meretrici vi precedono nel regno dei cieli.</p>
<p class="C21 V32">Poiché Giovanni è venuto a voi per la via della giustizia, e voi non gli avete creduto, mentre i pubblicani e le meretrici gli hanno creduto; e voi, nemmeno dopo aver visto queste cose, vi siete ravveduti per credergli».</p>
<p class="C21 V33">«Ascoltate un'altra parabola: Vi era un padrone di casa, il quale piantò una vigna, Ia cinse di una siepe, vi scavò un luogo dove pigiare l'uva, vi costruí una torre e, dopo averla affidata a certi vignaioli, partí.</p>
<p class="C21 V34">Ora giunto il tempo della raccolta egli mandò i suoi servi dai vignaioli, per riceverne i frutti,</p>
<p class="C21 V35">ma i vignaioli, presi i suoi servi, uno lo bastonarono, un altro lo uccisero e un altro lo lapidarono.</p>
<p class="C21 V36">Di nuovo egli mandò altri servi, in maggior numero dei primi; e quei vignaioli li trattarono allo stesso modo.</p>
<p class="C21 V37">In ultimo egli mandò loro il proprio figlio dicendo: «Avranno almeno rispetto di mio figlio!».</p>
<p class="C21 V38">Ma i vignaioli, visto il figlio dissero fra loro: «Costui è l'erede; venite uccidiamolo e impadroniamoci della sua eredità»</p>
<p class="C21 V39">E, presolo lo cacciarono fuori della vigna e lo uccisero.</p>
<p class="C21 V40">Ora, quando verrà il padrone della vigna, che cosa farà a quei vignaioli?».</p>
<p class="C21 V41">Essi gli dissero: «Egli farà perire miseramente quegli scellerati, e affiderà la vigna ad altri vignaioli, i quali gli renderanno i frutti a suo tempo».</p>
<p class="C21 V42">Gesú disse loro: «Non avete mai letto nelle Scritture: «La pietra che gli edificatori hanno rigettata è divenuta la testata d'angolo. Questa è opera del Signore, ed è meravigliosa agli occhi nostri»?.</p>
<p class="C21 V43">Perciò io vi dico che il regno di Dio vi sarà tolto e sarà dato a una gente che lo farà fruttificare.</p>
<p class="C21 V44">E chi cadrà su questa pietra sarà sfracellato; e colui sul quale essa cadrà sarà stritolato».</p>
<p class="C21 V45">I capi dei sacerdoti e i farisei, udite le sue parabole, si avvidero che parlava di loro.</p>
<p class="C21 V46">E cercavano di prenderlo, ma temettero le folle, perché lo ritenevano un profeta.</p>
<p class="C22 V1">E Gesú, riprendendo la parola, di nuovo parlò loro in parabole dicendo:</p>
<p class="C22 V2">«Il regno dei cieli è simile a un re, il quale preparò le nozze di suo figlio.</p>
<p class="C22 V3">E mandò i suoi servi a chiamare gli invitati alle nozze, ma questi non vollero venire.</p>
<p class="C22 V4">Di nuovo mandò altri servi dicendo: «Dite agl'invitati: Ecco, io ho apparecchiato il mio pranzo, i miei vitelli e i miei animali ingrassati sono ammazzati ed è tutto pronto; venite alle nozze».</p>
<p class="C22 V5">Ma essi, non curandosene, se ne andarono chi al proprio campo, chi ai propri affari.</p>
<p class="C22 V6">E gli altri, presi i suoi servi, li oltraggiarono e li uccisero.</p>
<p class="C22 V7">Il re allora, udito ciò, si adirò e mandò i suoi eserciti per sterminare quegli omicidi e per incendiare la loro città.</p>
<p class="C22 V8">Disse quindi ai suoi servi: «Le nozze sono pronte, ma gl'invitati non ne erano degni.</p>
<p class="C22 V9">Andate dunque agli incroci delle strade e chiamate alle nozze chiunque troverete</p>
<p class="C22 V10">E quei servi, usciti per le strade, radunarono tutti coloro che trovarono cattivi e buoni, e la sala delle nozze si riempí di commensali.</p>
<p class="C22 V11">Ora il re, entrato per vedere i commensali, vi trovò un uomo che non indossava l'abito da nozze;</p>
<p class="C22 V12">e gli disse: «amico come sei entrato qui senza avere l'abito da nozze?» E quegli rimase con la bocca chiusa.</p>
<p class="C22 V13">Allora il re disse ai servi: «Legatelo mani e piedi, prendetelo e gettatelo nelle tenebre di fuori. Lí sarà il pianto e lo stridor di denti.</p>
<p class="C22 V14">Poiché molti sono chiamati, ma pochi eletti».</p>
<p class="C22 V15">Allora i farisei, allontanatisi, si consigliarono sul modo di coglierlo in fallo nelle parole,</p>
<p class="C22 V16">E gli mandarono i propri discepoli, con gli erodiani, per dirgli: «Maestro, noi sappiamo che tu sei verace e che insegni la via di Dio in verità, senza preoccuparti del giudizio di alcuno, perché tu non riguardi all'apparenza delle persone.</p>
<p class="C22 V17">Dicci dunque: Che te ne pare? è lecito o no pagare il tributo a Cesare?».</p>
<p class="C22 V18">Ma Gesú, conoscendo la loro malizia, disse: «Perché mi tentate, ipocriti?</p>
<p class="C22 V19">Mostratemi la moneta del tributo». Allora essi gli presentarono un denaro.</p>
<p class="C22 V20">Ed egli disse loro: «Di chi è questa immagine e questa iscrizione?».</p>
<p class="C22 V21">Essi gli dissero: «Di Cesare». Allora egli disse loro: «Rendete dunque a Cesare ciò che è di Cesare e a Dio ciò che è di Dio».</p>
<p class="C22 V22">Ed essi, udito ciò, si meravigliarono e, lasciatolo, se ne andarono.</p>
<p class="C22 V23">In quello stesso giorno vennero da lui i sadducei, i quali dicono che non vi è risurrezione, e lo interrogarono,</p>
<p class="C22 V24">dicendo: «Maestro, Mosé ha detto: «se qualcuno muore senza avere figli, il suo fratello ne sposi la moglie, per dare una discendenza a suo fratello»</p>
<p class="C22 V25">Ora, c'erano tra noi sette fratelli, il primo dopo essersi sposato morí e, non avendo discendenza, lasciò la moglie a suo fratello.</p>
<p class="C22 V26">Cosí anche il secondo e il terzo, fino al settimo.</p>
<p class="C22 V27">Per ultima, morí anche la donna.</p>
<p class="C22 V28">Alla risurrezione, dunque, di chi dei sette costei sarà moglie? Poiché tutti l'ebbero come moglie».</p>
<p class="C22 V29">Ma Gesú, rispondendo, disse loro: «Voi sbagliate, non comprendendo né le Scritture né la potenza di Dio.</p>
<p class="C22 V30">Nella risurrezione, infatti, né si sposano né sono date in moglie, ma essi saranno in cielo come gli angeli di Dio.</p>
<p class="C22 V31">Quanto poi alla risurrezione dei morti, non avete letto ciò che vi fu detto da Dio, quando disse:</p>
<p class="C22 V32">IO sono il Dio di Abrahamo, il Dio d'Isacco e di Giacobbe Dio non è il Dio dei morti, ma dei viventi».</p>
<p class="C22 V33">E le folle, udite queste cose, stupivano della sua dottrina,</p>
<p class="C22 V34">Allora i farisei, avendo udito che egli aveva messo a tacere i sadducei, si radunarono insieme.</p>
<p class="C22 V35">E uno di loro, dottore della legge, lo interrogò per metterlo alla prova, dicendo:</p>
<p class="C22 V36">«Maestro, qual è il grande comandamento della legge?».</p>
<p class="C22 V37">E Gesú gli disse: «"ama il Signore Dio tuo con tutto il tuo cuore, con tutta l'anima tua e con tutta la tua mente".</p>
<p class="C22 V38">Questo è il primo e il gran comandamento.</p>
<p class="C22 V39">E il secondo, simile a questo, è: «ama il tuo prossimo come te stesso».</p>
<p class="C22 V40">Da questi due comandamenti dipendono tutta la legge e i profeti»,</p>
<p class="C22 V41">Ora, essendo i farisei riuniti, Gesú chiese loro:</p>
<p class="C22 V42">«Che ve ne pare del Cristo? Di chi è figlio?». Essi gli dissero: «Di Davide».</p>
<p class="C22 V43">Egli disse loro: «Come mai dunque Davide, per lo Spirito, lo chiama Signore, dicendo:</p>
<p class="C22 V44">Il Signore ha detto al mio Signore: «Siedi alla mia destra, finché io abbia posto i tuoi nemici come sgabello dei tuoi piedi»?</p>
<p class="C22 V45">Se dunque Davide lo chiama Signore, come può essere suo figlio?».</p>
<p class="C22 V46">Ma nessuno era in grado di rispondergli; e, da quel giorno, nessuno osò piú interrogarlo.</p>
<p class="C23 V1">Allora Gesú parlò alle folle e ai suoi discepoli,</p>
<p class="C23 V2">dicendo: «Gli scribi, e i farisei siedono sulla cattedra di Mosè.</p>
<p class="C23 V3">Osservate dunque e fate tutte le cose che vi dicono di osservare; ma non fate come essi fanno, poiché dicono ma non fanno.</p>
<p class="C23 V4">Legano infatti pesi pesanti e difficili da portare, e li mettono sulle spalle degli uomini; ma essi non li vogliono smuovere neppure con un dito.</p>
<p class="C23 V5">Fanno tutte le loro opere per essere ammirati dagli uomini; allargano le loro filatterie, e allungano le frange dei loro vestiti,</p>
<p class="C23 V6">Amano i posti d'onore nei conviti e i primi posti nelle sinagoghe,</p>
<p class="C23 V7">e anche i saluti nelle piazze, e di sentirsi chiamare dagli uomini rabbi, rabbi.</p>
<p class="C23 V8">Ma voi non fatevi chiamare maestro, perché uno solo è il vostro maestro: Il Cristo, e voi siete tutti fratelli.</p>
<p class="C23 V9">E non chiamate alcuno sulla terra vostro padre, perché uno solo è vostro Padre, colui che è nei cieli.</p>
<p class="C23 V10">Né fatevi chiamare guida, perché uno solo è la vostra guida: Il Cristo.</p>
<p class="C23 V11">E il maggiore di voi sia vostro servo,</p>
<p class="C23 V12">Or chiunque si innalzerà sarà abbassato; e chiunque si abbasserà sarà innalzato,</p>
<p class="C23 V13">Ma guai a voi, scribi e farisei ipocriti! Perché chiudete il regno dei cieli davanti agli uomini; poiché né entrate voi né lasciate entrare coloro che stanno per entrarvi.</p>
<p class="C23 V14">Guai a voi, scribi e farisei ipocriti! Perché divorate le case delle vedove e per pretesto fate lunghe preghiere; per questo subirete una condanna piú severa.</p>
<p class="C23 V15">Guai a voi, scribi e farisei ipocriti! Perché scorrete il mare e la terra, per fare un proselito e, quando lo è diventato, ne fate un figlio della Geenna il doppio di voi.</p>
<p class="C23 V16">Guai a voi, guide cieche, che dite: «se uno ha giurato per il tempio, non è nulla; ma se ha giurato per l'oro del tempio è obbligato».</p>
<p class="C23 V17">Stolti e ciechi! Perché, cosa è piú grande, l'oro o il tempio che santifica l'oro?</p>
<p class="C23 V18">"E: se uno ha giurato per l'altare, non è nulla; ma se ha giurato per l'offerta che vi è sopra è obbligato".</p>
<p class="C23 V19">Stolti e ciechi! Poiché, cosa è piú grande, l'offerta o l'altare che santifica l'offerta?</p>
<p class="C23 V20">Chi dunque giura per l'altare, giura per esso e per quanto vi è sopra.</p>
<p class="C23 V21">Chi giura per il tempio, giura per esso e per colui che l'abita.</p>
<p class="C23 V22">E chi giura per il cielo, giura per il trono di Dio e per colui che vi è assiso.</p>
<p class="C23 V23">Guai a voi, scribi e farisei ipocriti! Perché calcolate la decima della menta dell'aneto e del comino, e trascurate le cose piú importanti della legge: il giudizio, la misericordia e la fede, queste cose bisogna praticare senza trascurare le altre.</p>
<p class="C23 V24">Guide cieche, che colate il moscerino e inghiottite il cammello.</p>
<p class="C23 V25">Guai a voi, scribi e farisei ipocriti! Perché pulite l'esterno della coppa e del piatto, mentre l'interno è pieno di rapina e d'intemperanza.</p>
<p class="C23 V26">Fariseo cieco! Pulisci prima l'interno della coppa e del piatto, affinché anche l'esterno sia pulito.</p>
<p class="C23 V27">Guai a voi, scribi e farisei ipocriti! Perché rassomigliate a sepolcri imbiancati, i quali di fuori appaiono belli, ma dentro sono pieni di ossa di morti e di ogni putredine.</p>
<p class="C23 V28">Cosí anche voi di fuori apparite giusti davanti agli uomini, ma dentro siete pieni d'ipocrisia e d'iniquità.</p>
<p class="C23 V29">Guai a voi, scribi e farisei ipocriti! Perché edificate i sepolcri dei profeti e ornate i monumenti dei giusti</p>
<p class="C23 V30">e dite: «se noi fossimo vissuti al tempo dei nostri padri, non ci saremmo associati a loro nell'uccisione dei profeti</p>
<p class="C23 V31">Cosí dicendo, voi testimoniate contro voi stessi, che siete figli di coloro che uccisero i profeti.</p>
<p class="C23 V32">Voi superate la misura dei vostri padri!</p>
<p class="C23 V33">Serpenti, razza di vipere! Come sfuggirete al giudizio della Geenna?</p>
<p class="C23 V34">Perciò, ecco io vi mando dei profeti, dei savi e degli scribi; di loro ne ucciderete e crocifiggerete alcuni, altri ne flagellerete nelle vostre sinagoghe e li perseguiterete di città in città,</p>
<p class="C23 V35">affinché ricada su di voi tutto il sangue giusto sparso sulla terra, dal sangue del giusto Abele, fino al sangue di Zaccaria, figlio di Barachia che uccideste fra il tempio e l'altare.</p>
<p class="C23 V36">In verità vi dico che tutte queste cose ricadranno su questa generazione.</p>
<p class="C23 V37">Gerusalemme, Gerusalemme, che uccidi i profeti e lapidi coloro che ti sono mandati! Quante volte ho voluto raccogliere i tuoi figli come la gallina raccoglie i suoi pulcini sotto le ali, e voi non avete voluto!</p>
<p class="C23 V38">Ecco, la vostra casa vi è lasciata deserta.</p>
<p class="C23 V39">Poiché io vi dico, che da ora in avanti non mi vedrete piú, finché non direte: «Benedetto colui che viene nel nome del Signore!»».</p>
<p class="C24 V1">Ora, mentre Gesú usciva dal tempio e se ne andava, i suoi discepoli gli si accostarono per fargli osservare gli edifici del tempio.</p>
<p class="C24 V2">Ma Gesú disse loro: «Non vedete voi tutte queste cose? In verità vi dico che non resterà qui pietra su pietra che non sarà diroccata».</p>
<p class="C24 V3">Poi, mentre egli era seduto sul monte degli Ulivi, i discepoli gli si accostarono in disparte, dicendo: «Dicci, quando avverranno queste cose? E quale sarà il segno della tua venuta e della fine dell'età presente?».</p>
<p class="C24 V4">E Gesú, rispondendo, disse loro: «Guardate che nessuno vi seduca!</p>
<p class="C24 V5">Poiché molti verranno nel mio nome, dicendo: «io sono il Cristo» e ne sedurranno molti.</p>
<p class="C24 V6">Allora sentirete parlare di guerre e di rumori di guerre; guardate di non turbarvi, perché bisogna che tutte queste cose avvengano ma non sarà ancora la fine.</p>
<p class="C24 V7">Infatti si solleverà popolo contro popolo e regno contro regno; vi saranno carestie, pestilenze e terremoti in vari luoghi</p>
<p class="C24 V8">Ma tutte queste cose saranno soltanto l'inizio delle doglie di parto,</p>
<p class="C24 V9">Allora vi sottoporranno a supplizi e vi uccideranno; e sarete odiati da tutte le genti a causa del mio nome.</p>
<p class="C24 V10">Allora molti si scandalizzeranno, si tradiranno e si odieranno l'un l'altro.</p>
<p class="C24 V11">E sorgeranno molti falsi profeti, e ne sedurranno molti.</p>
<p class="C24 V12">E perché l'iniquità sarà moltiplicata, l'amore di molti si raffredderà;</p>
<p class="C24 V13">ma chi avrà perseverato fino alla fine sarà salvato,</p>
<p class="C24 V14">E questo evangelo del regno sarà predicato in tutto il mondo in testimonianza a tutte le genti, e allora verrà la fine».</p>
<p class="C24 V15">«Quando dunque avrete visto l'abominazione della desolazione predetta dal profeta Daniele, posta nel luogo santo (chi legge intenda),</p>
<p class="C24 V16">allora coloro che sono nella Giudea fuggano ai monti.</p>
<p class="C24 V17">Chi si trova sulla terrazza della casa, non scenda a prendere qualcosa di casa sua;</p>
<p class="C24 V18">e chi è nei campi, non torni indietro a prendere il suo mantello.</p>
<p class="C24 V19">Ma guai alle donne incinte e a quelle che allatteranno in quei giorni!</p>
<p class="C24 V20">E pregate che la vostra fuga non accada d'inverno, né di sabato</p>
<p class="C24 V21">perché allora vi sarà una tribolazione cosí grande, quale non vi fu mai dal principio del mondo fino ad ora né mai più vi sarà.</p>
<p class="C24 V22">E se quei giorni non fossero abbreviati, nessuna carne si salverebbe; ma a motivo degli eletti quei giorni saranno abbreviati.</p>
<p class="C24 V23">Allora se qualcuno vi dice: «Ecco, il Cristo è qui» oppure «è là» non gli credete.</p>
<p class="C24 V24">Perché sorgeranno falsi cristi e falsi profeti, e faranno grandi segni e miracoli tanto da sedurre, se fosse possibile anche gli eletti.</p>
<p class="C24 V25">Ecco, io ve l'ho predetto.</p>
<p class="C24 V26">Se dunque vi dicono: «Ecco è nel deserto» non vi andate: «Ecco è nelle stanze segrete» non ci credete.</p>
<p class="C24 V27">Infatti, come il lampo esce da levante e sfolgora fino a ponente cosí sarà la venuta del Figlio dell'uomo.</p>
<p class="C24 V28">Poiché dovunque sarà il carname, li si aduneranno le aquile».</p>
<p class="C24 V29">«Ora, subito dopo l'afflizione di quei giorni, il sole si oscurerà e la luna non darà il suo chiarore, le stelle cadranno dal cielo e le potenze dei cieli saranno scrollate.</p>
<p class="C24 V30">E allora apparirà nel cielo il segno del Figlio dell'uomo; e tutte le nazioni della terra faranno cordoglio e vedranno il Figlio dell'uomo venire sulle nuvole del cielo con potenza e grande gloria.</p>
<p class="C24 V31">Ed egli manderà i suoi angeli con un potente suono di tromba, ed essi raccoglieranno i suoi eletti dai quattro venti, da una estremità dei cieli all'altra.</p>
<p class="C24 V32">Ora imparate dal fico questa similitudine: quando ormai i suoi rami s'inteneriscono e le fronde germogliano, sapete che l'estate è vicina.</p>
<p class="C24 V33">Cosí anche voi, quando vedrete tutte queste cose, sappiate che egli è vicino, anzi alle porte.</p>
<p class="C24 V34">In verità vi dico che questa generazione non passerà, finché tutte queste cose non siano avvenute.</p>
<p class="C24 V35">Il cielo e la terra passeranno, ma le mie parole non passeranno».</p>
<p class="C24 V36">«Quanto poi a quel giorno e a quell'ora, nessuno li conosce, neppure gli angeli dei cieli, ma soltanto il Padre mio.</p>
<p class="C24 V37">Ma come fu ai giorni di Noè, cosí sarà anche alla venuta del Figlio dell'uomo.</p>
<p class="C24 V38">Infatti, come nei giorni che precedettero il diluvio, le persone mangiavano, bevevano, si sposavano ed erano date in moglie, fino a quando Noè entrò nell'arca;</p>
<p class="C24 V39">e non si avvidero di nulla, finché venne il diluvio e li portò via tutti; cosí sarà pure alla venuta del Figlio dell'uomo.</p>
<p class="C24 V40">Allora due saranno nel campo; uno sarà preso e l'altro lasciato.</p>
<p class="C24 V41">Due donne macineranno al mulino, una sarà presa e l'altra lasciata.</p>
<p class="C24 V42">Vegliate dunque, perché non sapete a che ora il vostro Signore verrà.</p>
<p class="C24 V43">Ma sappiate questo che, se il padrone di casa sapesse a che ora della notte viene il ladro, veglierebbe e non si lascerebbe forzare la casa.</p>
<p class="C24 V44">Perciò anche voi siate pronti, perché nell'ora che non pensate, il Figlio dell'uomo verrà».</p>
<p class="C24 V45">«Qual è dunque quel servo fedele e avveduto, che il suo padrone ha preposto ai suoi domestici, per dar loro il cibo a suo tempo?</p>
<p class="C24 V46">Beato quel servo che il suo padrone, quando egli tornerà, troverà facendo così.</p>
<p class="C24 V47">In verità vi dico che gli affiderà l'amministrazione di tutti i suoi beni.</p>
<p class="C24 V48">Ma, se quel malvagio servo dice in cuor suo: «il mio padrone tarda a venire»</p>
<p class="C24 V49">e comincia a battere i suoi conservi, e a mangiare e a bere con gli ubriaconi;</p>
<p class="C24 V50">il padrone di quel servo verrà nel giorno in cui meno se l'aspetta e nell'ora che egli non sa;</p>
<p class="C24 V51">lo punirà duramente e gli riserverà la sorte degli ipocriti. Lí sarà il pianto e lo stridor di denti».</p>
<p class="C25 V1">«Allora il regno dei cieli sarà simile a dieci vergini le quali, prese le loro lampade, uscirono fuori incontro allo sposo.</p>
<p class="C25 V2">Or cinque di loro erano avvedute e cinque stolte.</p>
<p class="C25 V3">Le stolte, nel prendere le loro lampade, non presero con sé l'olio;</p>
<p class="C25 V4">le avvedute, invece, insieme alle lampade, presero anche l'olio nei loro vasi.</p>
<p class="C25 V5">Ora, siccome lo sposo tardava si assopirono tutte e si addormentarono.</p>
<p class="C25 V6">E sulla mezzanotte si levò un grido: «Ecco, arriva lo sposo, uscitegli incontro!»</p>
<p class="C25 V7">Allora tutte quelle vergini si destarono e prepararono le loro lampade.</p>
<p class="C25 V8">E le stolte dissero alle avvedute: «Dateci del vostro olio, perché le nostre lampade stanno per spegnersi».</p>
<p class="C25 V9">Ma le avvedute, rispondendo. dissero: «No, perché non basterebbe né a noi né a voi; andate piuttosto dai venditori e compratene».</p>
<p class="C25 V10">Ora, mentre quelle andavano a comprarne, arrivò lo sposo; le vergini che erano pronte entrarono con lui per le nozze; e la porta fu chiusa.</p>
<p class="C25 V11">Piú tardi giunsero anche le altre vergini, dicendo: «Signore, signore, aprici».</p>
<p class="C25 V12">Ma egli, rispondendo, disse: «in verità vi dico che non vi conosco»</p>
<p class="C25 V13">Vegliate dunque, perché non sapete né il giorno, né l'ora in cui il Figlio dell'uomo verrà».</p>
<p class="C25 V14">«Inoltre il regno dei cieli è simile a un uomo che, partendo per un viaggio chiamò i suoi servi e affidò loro i suoi beni.</p>
<p class="C25 V15">A uno diede cinque talenti, a un altro due e a un altro uno, a ciascuno secondo la sua capacità; e subito partí.</p>
<p class="C25 V16">Ora colui che aveva ricevuto i cinque talenti, andò e trafficò con essi e ne guadagnò altri cinque.</p>
<p class="C25 V17">Similmente anche quello dei due ne guadagnò altri due.</p>
<p class="C25 V18">Ma colui che ne aveva ricevuto uno andò, fece una buca in terra e nascose il denaro del suo signore.</p>
<p class="C25 V19">Ora, dopo molto tempo, ritornò il signore di quei servi e fece i conti con loro.</p>
<p class="C25 V20">E colui che aveva ricevuto i cinque talenti si fece avanti e ne presentò altri cinque, dicendo: «Signore, tu mi affidasti cinque talenti, ecco, con quelli ne ho guadagnati altri cinque</p>
<p class="C25 V21">E il suo signore gli disse: «Bene, buono e fedele servo; tu sei stato fedele in poca cosa, io ti costituirò sopra molte cose; entra nella gioia del tuo signore».</p>
<p class="C25 V22">Poi venne anche colui che aveva ricevuto i due talenti e disse: «Signore, tu mi affidasti due talenti; ecco, con quelli ne ho guadagnati altri due».</p>
<p class="C25 V23">Il suo signore gli disse: «Bene, buono e fedele servo; tu sei stato fedele in poca cosa, io ti costituirò sopra molte cose; entra nella gioia del tuo signore».</p>
<p class="C25 V24">Infine venne anche colui che aveva ricevuto un solo talento e disse: «Signore, io sapevo bene che tu sei un uomo aspro, che mieti dove non hai seminato e raccogli dove non hai sparso;</p>
<p class="C25 V25">perciò ho avuto paura e sono andato a nascondere il tuo talento sotto terra; ecco te lo restituisco"</p>
<p class="C25 V26">E il suo signore rispondendo, gli disse: «Malvagio e indolente servo, tu sapevi che io mieto dove non ho seminato e raccolgo dove non ho sparso;</p>
<p class="C25 V27">tu avresti dovuto affidare il mio denaro ai banchieri e cosí, al mio ritorno, l'avrei riscosso con l'interesse.</p>
<p class="C25 V28">Toglietegli dunque il talento e datelo a colui che ha i dieci talenti.</p>
<p class="C25 V29">Poiché a chiunque ha, sarà dato e sovrabbonderà, ma a chi non ha gli sarà tolto anche quello che ha.</p>
<p class="C25 V30">E gettate questo servo inutile nelle tenebre di fuori. Lí sarà il pianto e lo stridor di denti».</p>
<p class="C25 V31">«Ora, quando il Figlio dell'uomo verrà nella sua gloria con tutti i santi angeli, allora si siederà sul trono della sua gloria.</p>
<p class="C25 V32">E tutte le genti saranno radunate davanti a lui; ed egli separerà gli uni dagli altri, come il pastore separa le pecore dai capri.</p>
<p class="C25 V33">E metterà le pecore alla sua destra e i capri alla sinistra.</p>
<p class="C25 V34">Allora il Re dirà a coloro che saranno alla sua destra: «Venite, benedetti del Padre mio; ricevete in eredità il regno che vi è stato preparato sin dalla fondazione del mondo.</p>
<p class="C25 V35">Poiché ebbi fame e mi deste da mangiare, ebbi sete e mi deste da bere; fui forestiero e mi accoglieste,</p>
<p class="C25 V36">fui ignudo e mi rivestiste, fui infermo e mi visitaste, fui in prigione e veniste a trovarmi".</p>
<p class="C25 V37">Allora i giusti gli risponderanno, dicendo: «Signore, quando ti abbiamo visto affamato e ti abbiamo dato da mangiare? O assetato e ti abbiamo dato da bere?</p>
<p class="C25 V38">E quando ti abbiamo visto forestiero e ti abbiamo ospitato? O ignudo e ti abbiamo rivestito?</p>
<p class="C25 V39">E quando ti abbiamo visto infermo, o in prigione e siamo venuti a visitarti?"</p>
<p class="C25 V40">E il Re, rispondendo, dirà loro: «in verità vi dico: tutte le volte che l'avete fatto ad uno di questi miei minimi fratelli, l'avete fatto a me».</p>
<p class="C25 V41">Allora egli dirà ancora a coloro che saranno a sinistra: «Andate via da me maledetti, nel fuoco eterno che è stato preparato per il diavolo e per i suoi angeli.</p>
<p class="C25 V42">Poiché ebbi fame e non mi deste da mangiare, ebbi sete e non mi deste da bere</p>
<p class="C25 V43">fui forestiero e non mi accoglieste, ignudo e non mi rivestiste, infermo e in prigione e non mi visitaste".</p>
<p class="C25 V44">Allora anche questi gli risponderanno, dicendo: «Signore, quando ti abbiamo visto affamato, o assetato, o forestiero, o ignudo, o infermo, o in prigione e non ti abbiamo soccorso?».</p>
<p class="C25 V45">Allora egli risponderà loro dicendo: «in verità vi dico: tutte le volte che non l'avete fatto a uno di questi minimi, non l'avete fatto neppure a me</p>
<p class="C25 V46">E questi andranno nelle pene eterne e i giusti nella vita eterna»,</p>
<p class="C26 V1">E avvenne che, quando Gesú ebbe finito tutti questi discorsi, disse ai suoi discepoli:</p>
<p class="C26 V2">«Voi sapete che fra due giorni è la Pasqua, e il Figlio dell'uomo sarà consegnato per esser crocifisso».</p>
<p class="C26 V3">Allora i capi dei sacerdoti, gli scribi e gli anziani del popolo si riunirono nella corte del sommo sacerdote di nome Caiafa.</p>
<p class="C26 V4">E tennero consiglio per prendere Gesú con inganno e farlo morire;</p>
<p class="C26 V5">ma dicevano: «Non durante la festa, perché non nasca tumulto fra il popolo».</p>
<p class="C26 V6">Ora, essendo Gesú in Betania, in casa di Simone il lebbroso</p>
<p class="C26 V7">gli si avvicinò una donna con un alabastro di olio profumato di gran prezzo, e lo versò sul suo capo, mentre egli era a tavola.</p>
<p class="C26 V8">Visto ciò, i Suoi discepoli s'indignarono e dissero: «Perché mai questo spreco?</p>
<p class="C26 V9">Quest'olio, infatti, si poteva vendere a gran prezzo e darne il ricavato ai poveri».</p>
<p class="C26 V10">Ma Gesú, conosciuto ciò, disse loro: «Perché mai infastidite questa donna? Ella infatti ha compiuto una buona azione verso di me.</p>
<p class="C26 V11">Perché avrete sempre i poveri con voi, ma non avrete sempre me.</p>
<p class="C26 V12">Poiché, versando questo olio profumato sul mio corpo, ella lo ha fatto per preparare il mio corpo per la sepoltura.</p>
<p class="C26 V13">Io Vi dico in verità, che in tutto il mondo, dovunque sarà predicato questo evangelo, si racconterà anche ciò che costei ha fatto, in memoria di lei».</p>
<p class="C26 V14">Allora uno dei dodici, di nome Giuda Iscariota, andò dai capi dei sacerdoti,</p>
<p class="C26 V15">e disse loro: «Quanto mi volete dare, perché io ve lo consegni?». Ed essi gli contarono trenta sicli d'argento.</p>
<p class="C26 V16">E da quell'ora egli cercava l'opportunità di tradirlo.</p>
<p class="C26 V17">Or il primo giorno degli Azzimi, i discepoli si accostarono a Gesú e gli dissero: «Dove vuoi che ti apparecchiamo per mangiare la Pasqua?».</p>
<p class="C26 V18">Ed egli rispose: «Andate in città da un tale e ditegli: «il Maestro dice: Il mio tempo è vicino, farò la Pasqua in casa tua con i miei discepoli»».</p>
<p class="C26 V19">Allora i discepoli fecero come Gesú aveva loro ordinato e apparecchiarono la Pasqua.</p>
<p class="C26 V20">E quando fu sera, egli si mise a tavola con i dodici;</p>
<p class="C26 V21">e, mentre mangiavano, disse: «In verità vi dico che uno di voi mi tradirà».</p>
<p class="C26 V22">Ed essi si rattristarono grandemente, e ciascuno di loro prese a dirgli: «Sono io quello, Signore?».</p>
<p class="C26 V23">Ed egli, rispondendo, disse: «Colui che ha intinto con me la mano nel piatto mi tradirà.</p>
<p class="C26 V24">Il Figlio dell'uomo certo se ne va secondo che è scritto di lui; ma guai a quell'uomo per mezzo del quale il Figlio dell'uomo è tradito! Sarebbe stato meglio per lui di non essere mai nato».</p>
<p class="C26 V25">E Giuda, colui che lo avrebbe tradito, prese a dire: «Maestro, sono io quello?». Egli gli disse: «Tu l'hai detto!».</p>
<p class="C26 V26">Ora, mentre mangiavano, Gesú prese il pane e lo benedisse, lo ruppe e lo diede ai discepoli e disse: «Prendete, mangiate; questo è il mio corpo».</p>
<p class="C26 V27">Poi prese il calice e rese grazie, e lo diede loro dicendo: «Bevetene tutti,</p>
<p class="C26 V28">perché questo è il mio sangue, il sangue del nuovo patto che è sparso per molti per il perdono dei peccati.</p>
<p class="C26 V29">Ed io vi dico, che da ora in poi io non berrò piú di questo frutto della vigna fino a quel giorno in cui io lo berrò nuovo con voi nel regno del Padre mio».</p>
<p class="C26 V30">E, dopo aver cantato l'inno, se ne uscirono verso il monte degli Ulivi.</p>
<p class="C26 V31">Allora Gesú disse loro: «Voi tutti questa notte sarete scandalizzati per causa mia, perché sta scritto: «Percuoterò il pastore e le pecore del gregge saranno disperse».</p>
<p class="C26 V32">Ma, dopo che sarò risorto, vi precederò in Galilea»,</p>
<p class="C26 V33">Allora Pietro, rispondendo, gli disse: «Quand'anche tutti si scandalizzassero per causa tua, io non mi scandalizzerò mai!».</p>
<p class="C26 V34">Gesú gli disse: «In verità ti dico che questa stessa notte, prima che il gallo canti, tu mi rinnegherai tre volte».</p>
<p class="C26 V35">Pietro gli disse: «Anche se dovessi morire con te, non ti rinnegherò in alcun modo». Lo stesso dissero anche tutti i discepoli.</p>
<p class="C26 V36">Allora Gesú andò con loro in un luogo, chiamato Getsemani, e disse ai discepoli: «Sedetevi qui, mentre io vado là a pregare».</p>
<p class="C26 V37">E, presi con sé Pietro e i due figli di Zebedeo, cominciò a provare tristezza e grande angoscia.</p>
<p class="C26 V38">Allora egli disse loro: «L'anima mia è profondamente triste, fino alla morte; restate qui e vegliate con me».</p>
<p class="C26 V39">E andato un poco in avanti, si gettò con la faccia a terra e pregava dicendo: «Padre mio, se è possibile, allontana da me questo calice; tuttavia, non come io voglio, ma come vuoi tu».</p>
<p class="C26 V40">Poi tornò dai discepoli e li trovò che dormivano, e disse a Pietro: «Cosí non avete potuto vegliare neppure un'ora con me?</p>
<p class="C26 V41">Vegliate e pregate, per non cadere in tentazione, poiché lo spirito è pronto ma la carne è debole».</p>
<p class="C26 V42">Si allontanò di nuovo per la seconda volta e pregò, dicendo: «Padre mio, se non è possibile che questo calice si allontani da me senza che io lo beva sia fatta la tua volontà!».</p>
<p class="C26 V43">Poi, tornato di nuovo, li trovò che dormivano, perché i loro occhi erano appesantiti.</p>
<p class="C26 V44">E, lasciatili, si allontanò di nuovo e pregò per la terza volta, dicendo le medesime parole.</p>
<p class="C26 V45">Ritornò poi dai suoi discepoli e disse loro: «Da ora in poi dormite pure e riposatevi; ecco l'ora è giunta e il Figlio dell'uomo è dato nelle mani dei peccatori.</p>
<p class="C26 V46">Alzatevi, andiamo; ecco, colui che mi tradisce è vicino».</p>
<p class="C26 V47">E mentre egli parlava ancora, ecco Giuda, uno dei dodici, arrivò, e con lui una grande turba con spade e bastoni, mandati dai capi dei sacerdoti e dagli anziani del popolo.</p>
<p class="C26 V48">Or colui che lo tradiva aveva dato loro un segnale, dicendo: «Quello che io bacerò, è lui; prendetelo».</p>
<p class="C26 V49">E in quell'istante, accostatosi a Gesú, gli disse: «Salve, Maestro!». E lo baciò caldamente.</p>
<p class="C26 V50">E Gesú, gli disse: «Amico, cosa sei venuto a fare?». Allora essi, accostatisi a Gesú, gli posero le mani addosso e lo presero.</p>
<p class="C26 V51">Ed ecco, uno di quelli che erano con Gesú, stesa la mano, trasse fuori la sua spada e percosse il servo del sommo sacerdote, recidendogli un orecchio.</p>
<p class="C26 V52">Allora Gesú gli disse: «Riponi la tua spada al suo posto, perché tutti quelli che mettono mano alla spada, periranno di spada.</p>
<p class="C26 V53">Pensi forse che io non potrei adesso pregare il Padre mio, perché mi mandi piú di dodici legioni di angeli?</p>
<p class="C26 V54">Come dunque si adempirebbero le Scritture, le quali dicono che deve avvenire cosi?».</p>
<p class="C26 V55">In quello stesso momento Gesú disse alle turbe: «Voi siete usciti a prendermi con spade e bastoni, come contro un brigante; eppure ogni giorno ero seduto in mezzo a voi nel tempio ad insegnare, e non mi avete preso.</p>
<p class="C26 V56">Ma tutto questo è avvenuto affinché si adempissero le Scritture dei profeti». Allora tutti i discepoli, lasciatolo, se ne fuggirono.</p>
<p class="C26 V57">Or quelli che avevano arrestato Gesú lo condussero da Caiafa, sommo sacerdote, presso il quale già si erano riuniti gli scribi e gli anziani.</p>
<p class="C26 V58">E Pietro lo seguí da lontano fino al cortile del sommo sacerdote, e, entrato dentro, si pose a sedere con le guardie per vedere la fine.</p>
<p class="C26 V59">Ora i capi dei sacerdoti, gli anziani e tutto il sinedrio, cercavano qualche falsa testimonianza contro Gesú, per farlo morire,</p>
<p class="C26 V60">ma non ne trovavano alcuna; sebbene si fossero fatti avanti molti falsi testimoni, non ne trovarono. Ma alla fine vennero avanti due falsi testimoni</p>
<p class="C26 V61">i quali dissero: «Costui ha detto: «Io posso distruggere il tempio di Dio e ricostruirlo in tre giorni»,</p>
<p class="C26 V62">Allora il sommo sacerdote, alzatosi, gli disse: «Non rispondi nulla a ciò che costoro testimoniano contro di te?».</p>
<p class="C26 V63">Ma Gesú taceva. E il sommo sacerdote replicò dicendo: «Io ti scongiuro per il Dio vivente di dirci se sei il Cristo, il Figlio di Dio».</p>
<p class="C26 V64">Gesú gli disse: «Tu l'hai detto! Anzi io vi dico che in avvenire voi vedrete il Figlio dell'uomo sedere alla destra della Potenza, e venire sulle nuvole del cielo».</p>
<p class="C26 V65">Allora il sommo sacerdote stracciò le sue vesti, dicendo: «Egli ha bestemmiato; quale bisogno abbiamo piú di testimoni? Ecco, ora avete udito la sua bestemmia.</p>
<p class="C26 V66">Che ve ne pare?». Ed essi, rispondendo, dissero: «Egli è reo di morte!».</p>
<p class="C26 V67">Allora gli sputarono in faccia e lo schiaffeggiarono; ed altri lo percossero con pugni,</p>
<p class="C26 V68">dicendo: «O Cristo. indovina! Chi ti ha percosso?».</p>
<p class="C26 V69">Ora Pietro sedeva fuori nel cortile e una serva si accostò a lui, dicendo: «Anche tu eri con Gesú il Galileo».</p>
<p class="C26 V70">Ma egli lo negò davanti a tutti, dicendo: «Non so di che stai parlando».</p>
<p class="C26 V71">Come egli uscí nell'atrio, un'altra lo vide e disse a quelli che erano là: «Anche costui era con Gesú il Nazareno!».</p>
<p class="C26 V72">Ma egli di nuovo lo negò con giuramento, dicendo: «Io non conosco quell'uomo».</p>
<p class="C26 V73">Poco dopo anche gli astanti, accostatisi, dissero a Pietro: «Certo, anche tu sei uno di loro, perché il tuo parlare ti tradisce».</p>
<p class="C26 V74">Allora egli cominciò a maledire e a giurare, dicendo: «Io non conosco quell'uomo». E in quell'istante il gallo cantò.</p>
<p class="C26 V75">Allora Pietro si ricordò di quello che Gesú gli aveva detto: «Prima che il gallo canti, mi rinnegherai tre volte», Ed egli uscí, e pianse amaramente.</p>
<p class="C27 V1">Venuto il mattino, tutti i capi dei sacerdoti e gli anziani del popolo, tennero consiglio contro Gesú, per farlo morire.</p>
<p class="C27 V2">E, legatolo, lo condussero via e lo consegnarono nelle mani del governatore Ponzio Pilato.</p>
<p class="C27 V3">Allora Giuda, che lo aveva tradito, vedendo che Gesú era stato condannato si pentí e riportò i trenta sicli d'argento ai capi dei sacerdoti e agli anziani,</p>
<p class="C27 V4">dicendo: «Ho peccato, tradendo il sangue innocente». Ma essi dissero: «Che c'importa? Pensaci tu!».</p>
<p class="C27 V5">Ed egli, gettati i sicli d'argento nel tempio, si allontanò e andò a impiccarsi.</p>
<p class="C27 V6">Ma i capi dei sacerdoti presero quei denari e dissero: «Non è lecito metterli nel tesoro del tempio, perché è prezzo di sangue».</p>
<p class="C27 V7">E tenuto consiglio, comprarono con quel denaro il campo del vasaio, come luogo di sepoltura per i forestieri.</p>
<p class="C27 V8">Perciò quel campo è stato chiamato sino ad oggi: «Campo di sangue»</p>
<p class="C27 V9">Allora si adempí quanto era stato detto dal profeta Geremia che disse: «E presero i trenta pezzi d'argento, il prezzo di colui che fu valutato, come è stato valutato dai figli d'Israele;</p>
<p class="C27 V10">e li versarono per il campo del vasaio, come mi ordinò il Signore».</p>
<p class="C27 V11">Ora Gesú comparve davanti al governatore; e il governatore lo interrogò dicendo: «Sei tu il re dei Giudei?». E Gesú gli disse: «Tu lo dici!».</p>
<p class="C27 V12">Accusato poi dai capi dei sacerdoti e dagli anziani, non rispose nulla.</p>
<p class="C27 V13">Allora Pilato gli disse: «Non odi quante cose testimoniano contro di te?».</p>
<p class="C27 V14">Ma egli non gli rispose neppure una parola, tanto che il governatore ne fu grandemente meravigliato.</p>
<p class="C27 V15">Ora il governatore, in occasione di ogni festività, aveva l'usanza di rilasciare alla folla un prigioniero, come essi volevano.</p>
<p class="C27 V16">Avevano in quel tempo un ben noto prigioniero, di nome Barabba.</p>
<p class="C27 V17">Quando si furono radunati, Pilato chiese loro: «Chi volete che vi liberi, Barabba o Gesú, detto Cristo?».</p>
<p class="C27 V18">Perché egli sapeva bene che glielo avevano consegnato per invidia.</p>
<p class="C27 V19">Ora, mentre egli sedeva in tribunale, sua moglie gli mandò a dire: «Non avere nulla a che fare con quel giusto, perché oggi ho molto sofferto in sogno, per causa sua».</p>
<p class="C27 V20">Ma i capi dei sacerdoti e gli anziani persuasero le folle a chiedere Barabba, e a far morire Gesú.</p>
<p class="C27 V21">E il governatore, replicando, disse loro: «Quale dei due volete che vi liberi?». Essi dissero: «Barabba!».</p>
<p class="C27 V22">Pilato disse loro: «Che farò dunque di Gesú, detto Cristo?». Tutti gli dissero: «Sia crocifisso!».</p>
<p class="C27 V23">Ma il governatore disse: «Eppure, che male ha fatto?». Ma essi gridavano ancora piú forte: «Sia crocifisso!».</p>
<p class="C27 V24">Allora Pilato, vedendo che non otteneva nulla, ma che anzi il tumulto cresceva sempre piú, prese dell'acqua e si lavò le mani davanti alla folla, dicendo: «Io sono innocente del sangue di questo giusto; pensateci voi».</p>
<p class="C27 V25">E tutto il popolo rispondendo disse: «Sia il suo sangue sopra di noi e sopra i nostri figli!».</p>
<p class="C27 V26">Allora egli liberò loro Barabba; e dopo aver fatto flagellare Gesú, lo diede loro, perché fosse crocifisso.</p>
<p class="C27 V27">Allora i soldati del governatore, avendo condotto Gesú nel pretorio, radunarono attorno a lui tutta la coorte.</p>
<p class="C27 V28">E, spogliatolo, gli misero addosso un manto scarlatto.</p>
<p class="C27 V29">E, intrecciata una corona di spine, gliela posero sul capo e gli misero una canna nella mano destra; e, inginocchiandosi davanti a lui, lo schernivano dicendo: «Salve, o re dei Giudei!».</p>
<p class="C27 V30">Poi, sputandogli a addosso, presero la canna e con quella lo percotevano sul capo.</p>
<p class="C27 V31">E dopo averlo schernito, lo spogliarono di quel manto e lo rivestirono delle sue vesti; poi lo condussero via per crocifiggerlo.</p>
<p class="C27 V32">Ora, uscendo, incontrarono un uomo di Cirene, di nome Simone, che costrinsero a portare la croce di Gesú.</p>
<p class="C27 V33">E, giunti sul luogo detto Golgota, che vuol dire: il luogo del teschio</p>
<p class="C27 V34">gli diedero da bere dell'aceto mescolato con fiele; ma egli, avendolo assaggiato non volle berne.</p>
<p class="C27 V35">Dopo averlo crocifisso, si spartirono le sue vesti tirando a sorte, affinché si adempisse ciò che fu detto dal profeta: «Hanno diviso tra loro le mie vesti e sulla mia tunica hanno tirato a sorte».</p>
<p class="C27 V36">Postisi quindi a sedere, gli facevano la guardia.</p>
<p class="C27 V37">Al di sopra del suo capo, posero anche la motivazione scritta della sua condanna: «COSTUI E' GESU', IL RE DEI GIUDEI».</p>
<p class="C27 V38">Allora furono crocifissi con lui due ladroni: uno a destra e l'altro a sinistra.</p>
<p class="C27 V39">E coloro che passavano di là lo ingiuriavano scuotendo il capo,</p>
<p class="C27 V40">e dicendo: «Tu che distruggi il tempio e in tre giorni lo ricostruisci, salva te stesso, se sei il Figlio di Dio, scendi giú dalla croce!».</p>
<p class="C27 V41">Similmente, anche i capi dei sacerdoti, con gli scribi e gli anziani facendosi beffe, dicevano:</p>
<p class="C27 V42">«Egli ha salvato gli altri e non può salvare se stesso, se è il re d'Israele, scenda ora giú dalla croce e noi crederemo in lui;</p>
<p class="C27 V43">egli si è confidato in Dio; lo liberi ora, se veramente lo gradisce, poiché ha detto: io sono il Figlio di Dio.</p>
<p class="C27 V44">Anche i ladroni crocifissi con lui lo ingiuriavano allo stesso modo.</p>
<p class="C27 V45">Dall'ora sesta fino all'ora nona si fecero tenebre su tutto il paese.</p>
<p class="C27 V46">Verso l'ora nona, Gesú gridò con gran voce dicendo: «Elì, Elì, lammà sabactanì?». Cioè: «Dio mio, Dio mio perché mi hai abbandonato?».</p>
<p class="C27 V47">E alcuni fra i presenti, udito questo, dicevano: «Costui chiama Elia».</p>
<p class="C27 V48">E in quell'istante uno di loro corse, prese una spugna, l'inzuppò d'aceto e, infilatala in cima ad una canna, gli diede da bere.</p>
<p class="C27 V49">Ma gli altri dicevano: «Lascia, vediamo se viene Elia a salvarlo».</p>
<p class="C27 V50">E Gesú, avendo di nuovo gridato con gran voce, rese lo spirito.</p>
<p class="C27 V51">Ed ecco, il velo del tempio si squarciò in due, da cima a fondo; la terra tremò e le rocce si spaccarono;</p>
<p class="C27 V52">i sepolcri si aprirono e molti corpi dei santi, che dormivano, risuscitarono;</p>
<p class="C27 V53">e, usciti dai sepolcri dopo la risurrezione di Gesú, entrarono nella santa città e apparvero a molti.</p>
<p class="C27 V54">Ora il centurione e quelli che con lui facevano la guardia a Gesú, veduto il terremoto e le cose accadute, temettero grandemente e dissero: «Veramente costui era il Figlio di Dio!».</p>
<p class="C27 V55">Erano là presenti anche molte donne che osservavano da lontano, esse avevano seguito Gesú dalla Galilea per servirlo;</p>
<p class="C27 V56">fra di loro c'era Maria Maddalena. Maria madre di Giacomo e di Iose; e la madre dei figli di Zebedeo.</p>
<p class="C27 V57">Poi verso sera giunse un uomo ricco di Arimatea, di nome Giuseppe, il quale era pure discepolo di Gesú.</p>
<p class="C27 V58">Costui si presentò a Pilato e chiese il corpo di Gesú. Allora Pilato comandò che il corpo gli fosse consegnato.</p>
<p class="C27 V59">E Giuseppe, preso il corpo, lo avvolse in un lenzuolo pulito;</p>
<p class="C27 V60">e lo mise nel suo sepolcro nuovo, che egli si era fatto scavare nella roccia; poi, dopo aver rotolato una grande pietra all'ingresso del sepolcro, se ne andò.</p>
<p class="C27 V61">Or Maria Maddalena e l'altra Maria stavano là, sedute di fronte al sepolcro.</p>
<p class="C27 V62">E il giorno seguente, che era quello successivo alla Preparazione, i capi dei sacerdoti e i farisei si riunirono presso Pilato,</p>
<p class="C27 V63">dicendo: «Signore, ci siamo ricordati che quel seduttore, quando era ancora in vita, disse: «Dopo tre giorni io risusciterò».</p>
<p class="C27 V64">Ordina dunque che il sepolcro sia ben custodito fino al terzo giorno, che talora non vengano i suoi discepoli di notte a rubare il corpo e poi dicano al popolo: «egli è risuscitato dai morti» cosí l'ultimo inganno sarebbe peggiore del primo».</p>
<p class="C27 V65">Ma Pilato disse loro: «Voi avete un corpo di guardia; andate, e assicurate il sepolcro, come vi sembra meglio».</p>
<p class="C27 V66">Essi dunque andarono e assicurarono il sepolcro e, oltre a mettere la guardia, sigillarono la pietra.</p>
<p class="C28 V1">Ora, alla fine dei sabati, all'alba del primo giorno dopo i sabati, Maria Maddalena e l'altra Maria, andarono a vedere il sepolcro.</p>
<p class="C28 V2">Ed ecco, si fece un gran terremoto, perché un angelo del Signore, sceso dal cielo, venne e rotolò la pietra dall'apertura del sepolcro e si pose a sedere su di essa.</p>
<p class="C28 V3">E il suo aspetto era come di folgore e il suo vestito bianco come la neve.</p>
<p class="C28 V4">E, per lo spavento che ebbero di lui, le guardie tremarono e rimasero come morte;</p>
<p class="C28 V5">ma l'angelo, rivolgendosi alle donne, disse loro: «Non temete, perché io so che cercate Gesú, che è stato crocifisso.</p>
<p class="C28 V6">Egli non è qui, perché è risorto, come aveva detto; venite, vedete il luogo dove giaceva il Signore.</p>
<p class="C28 V7">Presto, andate a dire ai suoi discepoli che egli è risorto dai morti; ed ecco, vi precede in Galilea; là lo vedrete; ecco, io ve l'ho detto».</p>
<p class="C28 V8">Esse dunque si allontanarono in fretta dal sepolcro con spavento e con grande gioia; e corsero a darne la notizia ai suoi discepoli.</p>
<p class="C28 V9">E mentre andavano per dirlo ai discepoli, ecco Gesú venne loro incontro e disse: «Salve!». Allora esse, accostatesi, gli strinsero i piedi e lo adorarono.</p>
<p class="C28 V10">Quindi Gesú disse loro: «Non temete, andate ad annunziare ai miei fratelli che vadano in Galilea e che là mi vedranno».</p>
<p class="C28 V11">Mentre esse andavano, ecco alcuni della guardia giunsero in città e riferirono ai capi dei sacerdoti quanto era accaduto.</p>
<p class="C28 V12">Questi allora, radunatisi con gli anziani, deliberarono di dare una cospicua somma di denaro ai soldati,</p>
<p class="C28 V13">e dissero loro: «Dite: I suoi discepoli sono venuti di notte, e l'hanno rubato mentre noi dormivamo.</p>
<p class="C28 V14">E se poi la cosa verrà agli orecchi del governatore, lo placheremo noi e faremo in modo che voi non siate puniti».</p>
<p class="C28 V15">Ed essi, preso il denaro, fecero come erano stati istruiti, e questo detto si è divulgato fra i Giudei, fino ad oggi.</p>
<p class="C28 V16">Ora gli undici discepoli andarono in Galilea, sul monte che Gesú aveva loro indicato</p>
<p class="C28 V17">e, vedutolo, lo adorarono, alcuni però dubitarono.</p>
<p class="C28 V18">Poi Gesú si avvicinò e parlò loro dicendo: «Ogni potestà mi è stata data in cielo e sulla terra.</p>
<p class="C28 V19">Andate dunque, e fate discepoli di tutti i popoli, battezzandoli nel nome del Padre e del Figlio e dello Spirito Santo,</p>
<p class="C28 V20">insegnando loro di osservare tutte le cose che io vi ho comandato. Or ecco, io sono con voi tutti i giorni, fino alla fine dell'età presente. Amen».</p>
</div>
</div>
<div class="edizione RIVEDUTA">
<div class="libro Mt">
<p class="CCAPITOLO VVERSO">TESTO</p>
<p class="C1 V1">Genealogia di Gesù Cristo, figlio di Davide, figlio di Abraamo.</p>
<p class="C1 V2">Abraamo generò Isacco; Isacco generò Giacobbe; Giacobbe generò Giuda e i suoi fratelli;</p>
<p class="C1 V3">Giuda generò Fares e Zara da Tamar; Fares generò Esrom; Esrom generò Aram;</p>
<p class="C1 V4">Aram generò Aminadab; Aminadab generò Naasson; Naasson generò Salmon;</p>
<p class="C1 V5">Salmon generò Boos da Raab; Boos generò Obed da Rut; Obed generò Iesse,</p>
<p class="C1 V6">e Iesse generò Davide, il re. Davide generò Salomone da quella che era stata moglie di Uria;</p>
<p class="C1 V7">Salomone generò Roboamo; Roboamo generò Abia; Abia generò Asa;</p>
<p class="C1 V8">Asa generò Giosafat; Giosafat generò Ioram; Ioram generò Uzzia;</p>
<p class="C1 V9">Uzzia generò Ioatam; Ioatam generò Acaz; Acaz generò Ezechia;</p>
<p class="C1 V10">Ezechia generò Manasse; Manasse generò Amon; Amon generò Giosia;</p>
<p class="C1 V11">Giosia generò Ieconia e i suoi fratelli al tempo della deportazione in Babilonia.</p>
<p class="C1 V12">Dopo la deportazione in Babilonia, Ieconia generò Salatiel; Salatiel generò Zorobabel;</p>
<p class="C1 V13">Zorobabel generò Abiud; Abiud generò Eliachim; Eliachim generò Azor;</p>
<p class="C1 V14">Azor generò Sadoc; Sadoc generò Achim; Achim generò Eliud;</p>
<p class="C1 V15">Eliud generò Eleàzaro; Eleàzaro generò Mattan; Mattan generò Giacobbe;</p>
<p class="C1 V16">Giacobbe generò Giuseppe, il marito di Maria, dalla quale nacque Gesù, che è chiamato Cristo.</p>
<p class="C1 V17">Così, da Abraamo fino a Davide sono in tutto quattordici generazioni; da Davide fino alla deportazione in Babilonia, quattordici generazioni; e dalla deportazione in Babilonia fino a Cristo, quattordici generazioni.</p>
<p class="C1 V18">La nascita di Gesù Cristo avvenne in questo modo. Maria, sua madre, era stata promessa sposa a Giuseppe e, prima che fossero venuti a stare insieme, si trovò incinta per opera dello Spirito Santo.</p>
<p class="C1 V19">Giuseppe, suo marito, che era uomo giusto e non voleva esporla a infamia, si propose di lasciarla segretamente.</p>
<p class="C1 V20">Ma mentre aveva queste cose nell'animo, un angelo del Signore gli apparve in sogno, dicendo: «Giuseppe, figlio di Davide, non temere di prendere con te Maria, tua moglie; perché ciò che in lei è generato, viene dallo Spirito Santo.</p>
<p class="C1 V21">Ella partorirà un figlio, e tu gli porrai nome Gesù, perché è lui che salverà il suo popolo dai loro peccati».</p>
<p class="C1 V22">Tutto ciò avvenne, affinché si adempisse quello che era stato detto dal Signore per mezzo del profeta:</p>
<p class="C1 V23">«La vergine sarà incinta e partorirà un figlio, al quale sarà posto nome Emmanuele», che tradotto vuol dire: «Dio con noi».</p>
<p class="C1 V24">Giuseppe, destatosi dal sonno, fece come l'angelo del Signore gli aveva comandato e prese con sé sua moglie;</p>
<p class="C1 V25">e non ebbe con lei rapporti coniugali finché ella non ebbe partorito un figlio; e gli pose nome Gesù.</p>
<p class="C2 V1">Gesù era nato in Betlemme di Giudea, all'epoca del re Erode. Dei magi d'Oriente arrivarono a Gerusalemme, dicendo:</p>
<p class="C2 V2">«Dov'è il re dei Giudei che è nato? Poiché noi abbiamo visto la sua stella in Oriente e siamo venuti per adorarlo».</p>
<p class="C2 V3">Udito questo, il re Erode fu turbato, e tutta Gerusalemme con lui.</p>
<p class="C2 V4">Riuniti tutti i capi dei sacerdoti e gli scribi del popolo, s'informò da loro dove il Cristo doveva nascere.</p>
<p class="C2 V5">Essi gli dissero: «In Betlemme di Giudea; poiché così è stato scritto per mezzo del profeta:</p>
<p class="C2 V6"> "E tu, Betlemme, terra di Giuda, non sei affatto la minima fra le città principali di Giuda; perché da te uscirà un principe, che pascerà il mio popolo Israele"».</p>
<p class="C2 V7">Allora Erode, chiamati di nascosto i magi, s'informò esattamente da loro del tempo in cui la stella era apparsa;</p>
<p class="C2 V8">e, mandandoli a Betlemme, disse loro: «Andate e chiedete informazioni precise sul bambino e, quando l'avrete trovato, fatemelo sapere, affinché anch'io vada ad adorarlo».</p>
<p class="C2 V9">Essi dunque, udito il re, partirono; e la stella, che avevano vista in Oriente, andava davanti a loro finché, giunta al luogo dov'era il bambino, vi si fermò sopra.</p>
<p class="C2 V10">Quando videro la stella, si rallegrarono di grandissima gioia.</p>
<p class="C2 V11">Entrati nella casa, videro il bambino con Maria, sua madre; prostratisi, lo adorarono; e, aperti i loro tesori, gli offrirono dei doni: oro, incenso e mirra.</p>
<p class="C2 V12">Poi, avvertiti in sogno di non ripassare da Erode, tornarono al loro paese per un'altra via.</p>
<p class="C2 V13">Dopo che furono partiti, un angelo del Signore apparve in sogno a Giuseppe e gli disse: «Alzati, prendi il bambino e sua madre, fuggi in Egitto e restaci finché io non te lo dico; perché Erode sta per cercare il bambino per farlo morire».</p>
<p class="C2 V14">Egli dunque si alzò, prese di notte il bambino e sua madre, e si ritirò in Egitto.</p>
<p class="C2 V15">Là rimase fino alla morte di Erode, affinché si adempisse quello che fu detto dal Signore per mezzo del profeta: «Fuori d'Egitto chiamai mio figlio».</p>
<p class="C2 V16">Allora Erode, vedendosi beffato dai magi, si adirò moltissimo, e mandò a uccidere tutti i maschi che erano in Betlemme e in tutto il suo territorio dall'età di due anni in giù, secondo il tempo del quale si era esattamente informato dai magi.</p>
<p class="C2 V17">Allora si adempì quello che era stato detto per bocca del profeta Geremia:</p>
<p class="C2 V18">«Un grido si è udito in Rama, Un pianto e un lamento grande: Rachele piange i suoi figli e rifiuta di essere consolata, perché non sono più».</p>
<p class="C2 V19">Dopo la morte di Erode, un angelo del Signore apparve in sogno a Giuseppe, in Egitto, e gli disse:</p>
<p class="C2 V20">«Alzati, prendi il bambino e sua madre, e va' nel paese d'Israele; perché sono morti coloro che cercavano di uccidere il bambino».</p>
<p class="C2 V21">Egli, alzatosi, prese il bambino e sua madre, e rientrò nel paese d'Israele.</p>
<p class="C2 V22">Ma, udito che in Giudea regnava Archelao al posto di Erode, suo padre, ebbe paura di andare là; e, avvertito in sogno, si ritirò nella regione della Galilea,</p>
<p class="C2 V23">e venne ad abitare in una città detta Nazaret, affinché si adempisse quello che era stato detto dai profeti, che egli sarebbe stato chiamato Nazareno.</p>
<p class="C3 V1">In quei giorni venne Giovanni il battista, che predicava nel deserto della Giudea, e diceva:</p>
<p class="C3 V2">«Ravvedetevi, perché il regno dei cieli è vicino».</p>
<p class="C3 V3"> Di lui parlò infatti il profeta Isaia quando disse: «Voce di uno che grida nel deserto: "Preparate la via del Signore, raddrizzate i suoi sentieri"».</p>
<p class="C3 V4">Giovanni aveva un vestito di pelo di cammello e una cintura di cuoio intorno ai fianchi; e si cibava di cavallette e di miele selvatico.</p>
<p class="C3 V5">Allora Gerusalemme, tutta la Giudea e tutto il paese intorno al Giordano accorrevano a lui;</p>
<p class="C3 V6">ed erano battezzati da lui nel fiume Giordano, confessando i loro peccati.</p>
<p class="C3 V7">Ma vedendo molti farisei e sadducei venire al suo battesimo, disse loro: «Razza di vipere, chi vi ha insegnato a sfuggire l'ira futura?</p>
<p class="C3 V8">Fate dunque dei frutti degni del ravvedimento.</p>
<p class="C3 V9"> Non pensate di dire dentro di voi: "Abbiamo per padre Abraamo"; perché io vi dico che da queste pietre Dio può far sorgere dei figli ad Abraamo.</p>
<p class="C3 V10">Ormai la scure è posta alla radice degli alberi; ogni albero dunque che non fa buon frutto, viene tagliato e gettato nel fuoco.</p>
<p class="C3 V11">Io vi battezzo con acqua, in vista del ravvedimento; ma colui che viene dopo di me è più forte di me, e io non sono degno di portargli i calzari; egli vi battezzerà con lo Spirito Santo e con il fuoco.</p>
<p class="C3 V12">Egli ha il suo ventilabro in mano, ripulirà interamente la sua aia e raccoglierà il suo grano nel granaio, ma brucerà la pula con fuoco inestinguibile».</p>
<p class="C3 V13">Allora Gesù dalla Galilea si recò al Giordano da Giovanni per essere da lui battezzato.</p>
<p class="C3 V14">Ma questi vi si opponeva dicendo: «Sono io che ho bisogno di essere battezzato da te, e tu vieni da me?»</p>
<p class="C3 V15">Ma Gesù gli rispose: «Sia così ora, poiché conviene che noi adempiamo in questo modo ogni giustizia». Allora Giovanni lo lasciò fare.</p>
<p class="C3 V16">Gesù, appena fu battezzato, salì fuori dall'acqua; ed ecco i cieli si aprirono ed egli vide lo Spirito di Dio scendere come una colomba e venire su di lui.</p>
<p class="C3 V17">Ed ecco una voce dai cieli che disse: «Questo è il mio diletto Figlio, nel quale mi sono compiaciuto».</p>
<p class="C4 V1">Allora Gesù fu condotto dallo Spirito nel deserto, per essere tentato dal diavolo.</p>
<p class="C4 V2">E, dopo aver digiunato quaranta giorni e quaranta notti, alla fine ebbe fame.</p>
<p class="C4 V3">E il tentatore, avvicinatosi, gli disse: «Se tu sei Figlio di Dio, ordina che queste pietre diventino pani».</p>
<p class="C4 V4">Ma egli rispose: «Sta scritto: "Non di pane soltanto vivrà l'uomo, ma di ogni parola che proviene dalla bocca di Dio"».</p>
<p class="C4 V5">Allora il diavolo lo portò con sé nella città santa, lo pose sul pinnacolo del tempio,</p>
<p class="C4 V6"> e gli disse: «Se tu sei Figlio di Dio, gèttati giù; poiché sta scritto: "Egli darà ordini ai suoi angeli a tuo riguardo, ed essi ti porteranno sulle loro mani, perché tu non urti con il piede contro una pietra"».</p>
<p class="C4 V7"> Gesù gli rispose: «È altresì scritto: "Non tentare il Signore Dio tuo"».</p>
<p class="C4 V8">Di nuovo il diavolo lo portò con sé sopra un monte altissimo e gli mostrò tutti i regni del mondo e la loro gloria, dicendogli:</p>
<p class="C4 V9">«Tutte queste cose ti darò, se tu ti prostri e mi adori».</p>
<p class="C4 V10"> Allora Gesù gli disse: «Vattene, Satana, poiché sta scritto: "Adora il Signore Dio tuo e a Lui solo rendi il culto"».</p>
<p class="C4 V11">Allora il diavolo lo lasciò, ed ecco degli angeli si avvicinarono a lui e lo servivano.</p>
<p class="C4 V12">Gesù, udito che Giovanni era stato messo in prigione, si ritirò in Galilea.</p>
<p class="C4 V13">E, lasciata Nazaret, venne ad abitare in Capernaum, città sul mare, ai confini di Zabulon e di Neftali,</p>
<p class="C4 V14">affinché si adempisse quello che era stato detto dal profeta Isaia:</p>
<p class="C4 V15">«Il paese di Zabulon e il paese di Neftali, sulla via del mare, di là dal Giordano, la Galilea dei pagani,</p>
<p class="C4 V16">il popolo che stava nelle tenebre, ha visto una gran luce; su quelli che erano nella contrada e nell'ombra della morte una luce si è levata».</p>
<p class="C4 V17">Da quel tempo Gesù cominciò a predicare e a dire: «Ravvedetevi, perché il regno dei cieli è vicino».</p>
<p class="C4 V18">Mentre camminava lungo il mare della Galilea, Gesù vide due fratelli, Simone detto Pietro, e Andrea suo fratello, i quali gettavano la rete in mare, perché erano pescatori.</p>
<p class="C4 V19">E disse loro: «Venite dietro a me e vi farò pescatori di uomini».</p>
<p class="C4 V20">Ed essi, lasciate subito le reti, lo seguirono.</p>
<p class="C4 V21">Passato oltre, vide altri due fratelli, Giacomo di Zebedeo e Giovanni, suo fratello, i quali nella barca con Zebedeo, loro padre, rassettavano le reti; e li chiamò.</p>
<p class="C4 V22">Essi, lasciando subito la barca e il padre loro, lo seguirono.</p>
<p class="C4 V23">Gesù andava attorno per tutta la Galilea, insegnando nelle loro sinagoghe e predicando il vangelo del regno, guarendo ogni malattia e ogni infermità tra il popolo.</p>
<p class="C4 V24">La sua fama si sparse per tutta la Siria; gli recarono tutti i malati colpiti da varie infermità e da vari dolori, indemoniati, epilettici, paralitici; ed egli li guarì.</p>
<p class="C4 V25">Grandi folle lo seguirono dalla Galilea, dalla Decapoli, da Gerusalemme, dalla Giudea e da oltre il Giordano.</p>
<p class="C5 V1">Gesù, vedendo le folle, salì sul monte e si mise a sedere. I suoi discepoli si accostarono a lui,</p>
<p class="C5 V2">ed egli, aperta la bocca, insegnava loro dicendo:</p>
<p class="C5 V3">«Beati i poveri in spirito, perché di loro è il regno dei cieli.</p>
<p class="C5 V4">Beati quelli che sono afflitti, perché saranno consolati.</p>
<p class="C5 V5">Beati i mansueti, perché erediteranno la terra.</p>
<p class="C5 V6">Beati quelli che sono affamati e assetati di giustizia, perché saranno saziati.</p>
<p class="C5 V7">Beati i misericordiosi, perché a loro misericordia sarà fatta.</p>
<p class="C5 V8">Beati i puri di cuore, perché vedranno Dio.</p>
<p class="C5 V9">Beati quelli che si adoperano per la pace, perché saranno chiamati figli di Dio.</p>
<p class="C5 V10">Beati i perseguitati per motivo di giustizia, perché di loro è il regno dei cieli.</p>
<p class="C5 V11">Beati voi, quando vi insulteranno e vi perseguiteranno e, mentendo, diranno contro di voi ogni sorta di male per causa mia.</p>
<p class="C5 V12">Rallegratevi e giubilate, perché il vostro premio è grande nei cieli; poiché così hanno perseguitato i profeti che sono stati prima di voi.</p>
<p class="C5 V13">«Voi siete il sale della terra; ma, se il sale diventa insipido, con che lo si salerà? Non è più buono a nulla se non a essere gettato via e calpestato dagli uomini.</p>
<p class="C5 V14">Voi siete la luce del mondo. Una città posta sopra un monte non può rimanere nascosta,</p>
<p class="C5 V15">e non si accende una lampada per metterla sotto un recipiente; anzi la si mette sul candeliere ed essa fa luce a tutti quelli che sono in casa.</p>
<p class="C5 V16">Così risplenda la vostra luce davanti agli uomini, affinché vedano le vostre buone opere e glorifichino il Padre vostro che è nei cieli.</p>
<p class="C5 V17">«Non pensate che io sia venuto per abolire la legge o i profeti; io sono venuto non per abolire ma per portare a compimento.</p>
<p class="C5 V18">Poiché in verità vi dico: finché non siano passati il cielo e la terra, neppure un iota o un apice della legge passerà senza che tutto sia adempiuto.</p>
<p class="C5 V19">Chi dunque avrà violato uno di questi minimi comandamenti e avrà così insegnato agli uomini, sarà chiamato minimo nel regno dei cieli; ma chi li avrà messi in pratica e insegnati sarà chiamato grande nel regno dei cieli.</p>
<p class="C5 V20">Poiché io vi dico che se la vostra giustizia non supera quella degli scribi e dei farisei, non entrerete affatto nel regno dei cieli.</p>
<p class="C5 V21"> «Voi avete udito che fu detto agli antichi: "Non uccidere: chiunque avrà ucciso sarà sottoposto al tribunale";</p>
<p class="C5 V22"> ma io vi dico: chiunque si adira contro suo fratello sarà sottoposto al tribunale; e chi avrà detto a suo fratello: "Raca" sarà sottoposto al sinedrio; e chi gli avrà detto: "Pazzo!" sarà condannato alla geenna del fuoco.</p>
<p class="C5 V23">Se dunque tu stai per offrire la tua offerta sull'altare e lì ti ricordi che tuo fratello ha qualcosa contro di te,</p>
<p class="C5 V24">lascia là la tua offerta davanti all'altare, e va' prima a riconciliarti con tuo fratello; poi vieni a offrire la tua offerta.</p>
<p class="C5 V25">Fa' presto amichevole accordo con il tuo avversario mentre sei ancora per via con lui, affinché il tuo avversario non ti consegni in mano al giudice e il giudice in mano alle guardie, e tu non venga messo in prigione.</p>
<p class="C5 V26">Io ti dico in verità che di là non uscirai, finché tu non abbia pagato l'ultimo centesimo.</p>
<p class="C5 V27"> «Voi avete udito che fu detto: "Non commettere adulterio".</p>
<p class="C5 V28">Ma io vi dico che chiunque guarda una donna per desiderarla, ha già commesso adulterio con lei nel suo cuore.</p>
<p class="C5 V29">Se dunque il tuo occhio destro ti fa cadere in peccato, cavalo e gettalo via da te; poiché è meglio per te che uno dei tuoi membri perisca, piuttosto che vada nella geenna tutto il tuo corpo.</p>
<p class="C5 V30">E se la tua mano destra ti fa cadere in peccato, tagliala e gettala via da te; poiché è meglio per te che uno dei tuoi membri perisca, piuttosto che vada nella geenna tutto il tuo corpo.</p>
<p class="C5 V31">Fu detto: "Chiunque ripudia sua moglie le dia l'atto di ripudio".</p>
<p class="C5 V32">Ma io vi dico: chiunque manda via sua moglie, salvo che per motivo di fornicazione, la fa diventare adultera e chiunque sposa colei che è mandata via commette adulterio.</p>
<p class="C5 V33"> «Avete anche udito che fu detto agli antichi: "Non giurare il falso; dà al Signore quello che gli hai promesso con giuramento".</p>
<p class="C5 V34">Ma io vi dico: non giurate affatto, né per il cielo, perché è il trono di Dio;</p>
<p class="C5 V35">né per la terra, perché è lo sgabello dei suoi piedi; né per Gerusalemme, perché è la città del gran Re.</p>
<p class="C5 V36">Non giurare neppure per il tuo capo, poiché tu non puoi far diventare un solo capello bianco o nero.</p>
<p class="C5 V37"> Ma il vostro parlare sia: "Sì, sì; no, no"; poiché il di più viene dal maligno.</p>
<p class="C5 V38"> «Voi avete udito che fu detto: "Occhio per occhio e dente per dente".</p>
<p class="C5 V39">Ma io vi dico: non contrastate il malvagio; anzi, se uno ti percuote sulla guancia destra, porgigli anche l'altra;</p>
<p class="C5 V40">e a chi vuol litigare con te e prenderti la tunica, lasciagli anche il mantello.</p>
<p class="C5 V41">Se uno ti costringe a fare un miglio, fanne con lui due.</p>
<p class="C5 V42">Dà a chi ti chiede, e a chi desidera un prestito da te, non voltar le spalle.</p>
<p class="C5 V43"> Voi avete udito che fu detto: "Ama il tuo prossimo e odia il tuo nemico".</p>
<p class="C5 V44">Ma io vi dico: amate i vostri nemici, benedite coloro che vi maledicono, fate del bene a quelli che vi odiano, e pregate per quelli che vi maltrattano e che vi perseguitano,</p>
<p class="C5 V45">affinché siate figli del Padre vostro che è nei cieli; poiché egli fa levare il suo sole sopra i malvagi e sopra i buoni, e fa piovere sui giusti e sugli ingiusti.</p>
<p class="C5 V46">Se infatti amate quelli che vi amano, che premio ne avete? Non fanno lo stesso anche i pubblicani?</p>
<p class="C5 V47">E se salutate soltanto i vostri fratelli, che fate di straordinario? Non fanno anche i pagani altrettanto?</p>
<p class="C5 V48">Voi dunque siate perfetti, come è perfetto il Padre vostro celeste.</p>
<p class="C6 V1">«Guardatevi dal praticare la vostra giustizia davanti agli uomini, per essere osservati da loro; altrimenti non ne avrete premio presso il Padre vostro che è nei cieli.</p>
<p class="C6 V2">Quando dunque fai l'elemosina, non far sonare la tromba davanti a te, come fanno gli ipocriti nelle sinagoghe e nelle strade, per essere onorati dagli uomini. Io vi dico in verità che questo è il premio che ne hanno.</p>
<p class="C6 V3">Ma quando tu fai l'elemosina, non sappia la tua sinistra quel che fa la destra,</p>
<p class="C6 V4">affinché la tua elemosina sia fatta in segreto; e il Padre tuo, che vede nel segreto, te ne darà la ricompensa.</p>
<p class="C6 V5">«Quando pregate, non siate come gli ipocriti; poiché essi amano pregare stando in piedi nelle sinagoghe e agli angoli delle piazze per essere visti dagli uomini. Io vi dico in verità che questo è il premio che ne hanno.</p>
<p class="C6 V6">Ma tu, quando preghi, entra nella tua cameretta e, chiusa la porta, rivolgi la preghiera al Padre tuo che è nel segreto; e il Padre tuo, che vede nel segreto, te ne darà la ricompensa.</p>
<p class="C6 V7">Nel pregare non usate troppe parole come fanno i pagani, i quali pensano di essere esauditi per il gran numero delle loro parole.</p>
<p class="C6 V8">Non fate dunque come loro, poiché il Padre vostro sa le cose di cui avete bisogno, prima che gliele chiediate.</p>
<p class="C6 V9"> Voi dunque pregate così: "Padre nostro che sei nei cieli, sia santificato il tuo nome;</p>
<p class="C6 V10">venga il tuo regno; sia fatta la tua volontà anche in terra come è fatta in cielo.</p>
<p class="C6 V11">Dacci oggi il nostro pane quotidiano;</p>
<p class="C6 V12">rimettici i nostri debiti come anche noi li abbiamo rimessi ai nostri debitori;</p>
<p class="C6 V13"> e non ci esporre alla tentazione, ma liberaci dal maligno. Perché a te appartengono il regno, la potenza e la gloria in eterno, amen."</p>
<p class="C6 V14">Perché se voi perdonate agli uomini le loro colpe, il Padre vostro celeste perdonerà anche a voi;</p>
<p class="C6 V15">ma se voi non perdonate agli uomini, neppure il Padre vostro perdonerà le vostre colpe.</p>
<p class="C6 V16">«E quando digiunate, non abbiate un aspetto malinconico come gli ipocriti; poiché essi si sfigurano la faccia per far vedere agli uomini che digiunano. Io vi dico in verità: questo è il premio che ne hanno.</p>
<p class="C6 V17">Ma tu, quando digiuni, ungiti il capo e lavati la faccia,</p>
<p class="C6 V18">affinché non appaia agli uomini che tu digiuni, ma al Padre tuo che è nel segreto; e il Padre tuo, che vede nel segreto, te ne darà la ricompensa.</p>
<p class="C6 V19">«Non fatevi tesori sulla terra, dove la tignola e la ruggine consumano, e dove i ladri scassinano e rubano;</p>
<p class="C6 V20">ma fatevi tesori in cielo, dove né tignola né ruggine consumano, e dove i ladri non scassinano né rubano.</p>
<p class="C6 V21">Perché dov'è il tuo tesoro, lì sarà anche il tuo cuore.</p>
<p class="C6 V22">La lampada del corpo è l'occhio. Se dunque il tuo occhio è limpido, tutto il tuo corpo sarà illuminato;</p>
<p class="C6 V23">ma se il tuo occhio è malvagio, tutto il tuo corpo sarà nelle tenebre. Se dunque la luce che è in te è tenebre, quanto grandi saranno le tenebre!</p>
<p class="C6 V24">Nessuno può servire due padroni; perché o odierà l'uno e amerà l'altro, o avrà riguardo per l'uno e disprezzo per l'altro. Voi non potete servire Dio e Mammona.</p>
<p class="C6 V25">«Perciò vi dico: non siate in ansia per la vostra vita, di che cosa mangerete o di che cosa berrete; né per il vostro corpo, di che vi vestirete. Non è la vita più del nutrimento, e il corpo più del vestito?</p>
<p class="C6 V26">Guardate gli uccelli del cielo: non seminano, non mietono, non raccolgono in granai, e il Padre vostro celeste li nutre. Non valete voi molto più di loro?</p>
<p class="C6 V27">E chi di voi può con la sua preoccupazione aggiungere un'ora sola alla durata della sua vita?</p>
<p class="C6 V28">E perché siete così ansiosi per il vestire? Osservate come crescono i gigli della campagna: essi non faticano e non filano;</p>
<p class="C6 V29">eppure io vi dico che neanche Salomone, con tutta la sua gloria, fu vestito come uno di loro.</p>
<p class="C6 V30">Ora se Dio veste in questa maniera l'erba dei campi che oggi è, e domani è gettata nel forno, non farà molto di più per voi, o gente di poca fede?</p>
<p class="C6 V31"> Non siate dunque in ansia, dicendo: "Che mangeremo? Che berremo? Di che ci vestiremo?"</p>
<p class="C6 V32">Perché sono i pagani che ricercano tutte queste cose; ma il Padre vostro celeste sa che avete bisogno di tutte queste cose.</p>
<p class="C6 V33">Cercate prima il regno e la giustizia di Dio, e tutte queste cose vi saranno date in più.</p>
<p class="C6 V34">Non siate dunque in ansia per il domani, perché il domani si preoccuperà di sé stesso. Basta a ciascun giorno il suo affanno.</p>
<p class="C7 V1">«Non giudicate, affinché non siate giudicati;</p>
<p class="C7 V2">perché con il giudizio con il quale giudicate, sarete giudicati; e con la misura con la quale misurate, sarà misurato a voi.</p>
<p class="C7 V3">Perché guardi la pagliuzza che è nell'occhio di tuo fratello, mentre non scorgi la trave che è nell'occhio tuo?</p>
<p class="C7 V4">O, come potrai tu dire a tuo fratello: "Lascia che io ti tolga dall'occhio la pagliuzza", mentre la trave è nell'occhio tuo?</p>
<p class="C7 V5">Ipocrita, togli prima dal tuo occhio la trave, e allora ci vedrai bene per trarre la pagliuzza dall'occhio di tuo fratello.</p>
<p class="C7 V6">Non date ciò che è santo ai cani e non gettate le vostre perle davanti ai porci, perché non le pestino con le zampe e rivolti contro di voi non vi sbranino.</p>
<p class="C7 V7">«Chiedete e vi sarà dato; cercate e troverete; bussate e vi sarà aperto;</p>
<p class="C7 V8">perché chiunque chiede riceve; chi cerca trova, e sarà aperto a chi bussa.</p>
<p class="C7 V9">Qual è l'uomo tra di voi, il quale, se il figlio gli chiede un pane, gli dia una pietra?</p>
<p class="C7 V10">Oppure se gli chiede un pesce, gli dia un serpente?</p>
<p class="C7 V11">Se dunque voi, che siete malvagi, sapete dare buoni doni ai vostri figli, quanto più il Padre vostro, che è nei cieli, darà cose buone a quelli che gliele domandano!</p>
<p class="C7 V12">«Tutte le cose dunque che voi volete che gli uomini vi facciano, fatele anche voi a loro; perché questa è la legge e i profeti.</p>
<p class="C7 V13">Entrate per la porta stretta, poiché larga è la porta e spaziosa la via che conduce alla perdizione, e molti sono quelli che entrano per essa.</p>
<p class="C7 V14">Stretta invece è la porta e angusta la via che conduce alla vita, e pochi sono quelli che la trovano.</p>
<p class="C7 V15">«Guardatevi dai falsi profeti i quali vengono verso di voi in vesti da pecore, ma dentro son lupi rapaci.</p>
<p class="C7 V16">Li riconoscerete dai loro frutti. Si raccoglie forse uva dalle spine, o fichi dai rovi?</p>
<p class="C7 V17">Così, ogni albero buono fa frutti buoni, ma l'albero cattivo fa frutti cattivi.</p>
<p class="C7 V18">Un albero buono non può fare frutti cattivi, né un albero cattivo far frutti buoni.</p>
<p class="C7 V19">Ogni albero che non fa buon frutto è tagliato e gettato nel fuoco.</p>
<p class="C7 V20">Li riconoscerete dunque dai loro frutti.</p>
<p class="C7 V21">«Non chiunque mi dice: Signore, Signore! entrerà nel regno dei cieli, ma chi fa la volontà del Padre mio che è nei cieli.</p>
<p class="C7 V22"> Molti mi diranno in quel giorno: "Signore, Signore, non abbiamo noi profetizzato in nome tuo e in nome tuo cacciato demòni e fatto in nome tuo molte opere potenti?"</p>
<p class="C7 V23"> Allora dichiarerò loro: "Io non vi ho mai conosciuti; allontanatevi da me, malfattori!"</p>
<p class="C7 V24">«Perciò chiunque ascolta queste mie parole e le mette in pratica sarà paragonato a un uomo avveduto che ha costruito la sua casa sopra la roccia.</p>
<p class="C7 V25">La pioggia è caduta, sono venuti i torrenti, i venti hanno soffiato e hanno investito quella casa; ma essa non è caduta, perché era fondata sulla roccia.</p>
<p class="C7 V26">E chiunque ascolta queste mie parole e non le mette in pratica sarà paragonato a un uomo stolto che ha costruito la sua casa sulla sabbia.</p>
<p class="C7 V27">La pioggia è caduta, sono venuti i torrenti, i venti hanno soffiato e hanno fatto impeto contro quella casa, ed essa è caduta e la sua rovina è stata grande».</p>
<p class="C7 V28">Quando Gesù ebbe finito questi discorsi, la folla si stupiva del suo insegnamento,</p>
<p class="C7 V29">perché egli insegnava loro come uno che ha autorità e non come i loro scribi.</p>
<p class="C8 V1">Quando egli scese dal monte, una gran folla lo seguì.</p>
<p class="C8 V2">Ed ecco un lebbroso, avvicinatosi, gli si prostrò davanti, dicendo: «Signore, se vuoi, tu puoi purificarmi».</p>
<p class="C8 V3">Gesù, tesa la mano, lo toccò dicendo: «Lo voglio, sii purificato». E in quell'istante egli fu purificato dalla lebbra.</p>
<p class="C8 V4">Gesù gli disse: «Guarda di non dirlo a nessuno, ma va' , mostrati al sacerdote e fa' l'offerta che Mosè ha prescritto, e ciò serva loro di testimonianza».</p>
<p class="C8 V5">Quando Gesù fu entrato in Capernaum, un centurione venne da lui, pregandolo e dicendo:</p>
<p class="C8 V6">«Signore, il mio servo giace in casa paralitico e soffre moltissimo».</p>
<p class="C8 V7">Gesù gli disse: «Io verrò e lo guarirò».</p>
<p class="C8 V8">Ma il centurione rispose: «Signore, io non son degno che tu entri sotto il mio tetto, ma di' soltanto una parola e il mio servo sarà guarito.</p>
<p class="C8 V9">Perché anche io sono uomo sottoposto ad altri e ho sotto di me dei soldati; e dico a uno: "Va"', ed egli va; e a un altro: "Vieni", ed egli viene; e al mio servo: "Fa' questo", ed egli lo fa».</p>
<p class="C8 V10">Gesù, udito questo, ne restò meravigliato, e disse a quelli che lo seguivano: «Io vi dico in verità che in nessuno, in Israele, ho trovato una fede così grande!</p>
<p class="C8 V11">E io vi dico che molti verranno da Oriente e da Occidente e si metteranno a tavola con Abraamo, Isacco e Giacobbe nel regno dei cieli,</p>
<p class="C8 V12">ma i figli del regno saranno gettati nelle tenebre di fuori. Là ci sarà pianto e stridor di denti».</p>
<p class="C8 V13">Gesù disse al centurione: «Va' e ti sia fatto come hai creduto». E il servitore fu guarito in quella stessa ora.</p>
<p class="C8 V14">Poi Gesù, entrato nella casa di Pietro, vide che la suocera di lui era a letto con la febbre;</p>
<p class="C8 V15">ed egli le toccò la mano e la febbre la lasciò. Ella si alzò e si mise a servirlo.</p>
<p class="C8 V16">Poi, venuta la sera, gli presentarono molti indemoniati; ed egli, con la parola, scacciò gli spiriti e guarì tutti i malati,</p>
<p class="C8 V17">affinché si adempisse quel che fu detto per bocca del profeta Isaia: «Egli ha preso le nostre infermità e ha portato le nostre malattie».</p>
<p class="C8 V18">Gesù, vedendo una gran folla intorno a sé, comandò che si passasse all'altra riva.</p>
<p class="C8 V19">Allora uno scriba, avvicinatosi, gli disse: «Maestro, io ti seguirò dovunque tu andrai».</p>
<p class="C8 V20">Gesù gli disse: «Le volpi hanno delle tane e gli uccelli del cielo hanno dei nidi, ma il Figlio dell'uomo non ha dove posare il capo».</p>
<p class="C8 V21">Un altro dei discepoli gli disse: «Signore, permettimi di andare prima a seppellire mio padre».</p>
<p class="C8 V22">Ma Gesù gli disse: «Seguimi, e lascia che i morti seppelliscano i loro morti».</p>
<p class="C8 V23">Gesù salì sulla barca e i suoi discepoli lo seguirono.</p>
<p class="C8 V24">Ed ecco si sollevò in mare una così gran burrasca, che la barca era coperta dalle onde; ma Gesù dormiva.</p>
<p class="C8 V25">E i suoi discepoli, avvicinatisi, lo svegliarono dicendo: «Signore, salvaci, siamo perduti!»</p>
<p class="C8 V26">Ed egli disse loro: «Perché avete paura, o gente di poca fede?» Allora, alzatosi, sgridò i venti e il mare, e si fece gran bonaccia.</p>
<p class="C8 V27">E quegli uomini si meravigliarono e dicevano: «Che uomo è mai questo che anche i venti e il mare gli ubbidiscono?»</p>
<p class="C8 V28">Quando Gesù fu giunto all'altra riva, nel paese dei Gadareni, gli vennero incontro due indemoniati, usciti dai sepolcri, così furiosi, che nessuno poteva passare per quella via.</p>
<p class="C8 V29">Ed ecco si misero a gridare: «Che c'è fra noi e te, Figlio di Dio? Sei venuto qua prima del tempo a tormentarci?»</p>
<p class="C8 V30">Lontano da loro c'era un gran branco di porci al pascolo.</p>
<p class="C8 V31">E i demòni lo pregavano dicendo: «Se tu ci scacci, mandaci in quel branco di porci».</p>
<p class="C8 V32">Egli disse loro: «Andate». Ed essi, usciti, se ne andarono nei porci; e tutto il branco si gettò a precipizio giù nel mare e perirono nell'acqua.</p>
<p class="C8 V33">Quelli che li custodivano fuggirono e, andati nella città, raccontarono ogni cosa e il fatto degli indemoniati.</p>
<p class="C8 V34">Tutta la città uscì incontro a Gesù e, come lo videro, lo pregarono che si allontanasse dal loro territorio.</p>
<p class="C9 V1">Gesù, entrato in una barca, passò all'altra riva e venne nella sua città.</p>
<p class="C9 V2">Ed ecco gli portarono un paralitico disteso sopra un letto. Gesù, veduta la loro fede, disse al paralitico: «Figliolo, coraggio, i tuoi peccati ti sono perdonati».</p>
<p class="C9 V3">Ed ecco alcuni scribi pensarono dentro di sé: «Costui bestemmia».</p>
<p class="C9 V4">Ma Gesù, conosciuti i loro pensieri, disse: «Perché pensate cose malvagie nei vostri cuori?»</p>
<p class="C9 V5">Infatti, che cos'è più facile, dire: «I tuoi peccati ti sono perdonati», o dire: «Àlzati e cammina?»</p>
<p class="C9 V6">Ma, affinché sappiate che il Figlio dell'uomo ha sulla terra autorità di perdonare i peccati: «Alzati», disse allora al paralitico, «prendi il tuo letto e vattene a casa».</p>
<p class="C9 V7">Il paralitico si alzò e se ne andò a casa sua.</p>
<p class="C9 V8">Visto ciò, la folla fu presa da timore e glorificò Dio, che aveva dato tale autorità agli uomini.</p>
<p class="C9 V9">Poi Gesù, partito di là, passando, vide un uomo chiamato Matteo, che sedeva al banco delle imposte e gli disse: «Seguimi». Ed egli, alzatosi, lo seguì.</p>
<p class="C9 V10">Mentre Gesù era a tavola in casa di Matteo, molti pubblicani e «peccatori» vennero e si misero a tavola con Gesù e con i suoi discepoli.</p>
<p class="C9 V11">I farisei, veduto ciò, dicevano ai suoi discepoli: «Perché il vostro maestro mangia con i pubblicani e con i peccatori?»</p>
<p class="C9 V12">Ma Gesù, avendoli uditi, disse: «Non sono i sani che hanno bisogno del medico, ma i malati.</p>
<p class="C9 V13"> Ora andate e imparate che cosa significhi: "Voglio misericordia e non sacrificio"; poiché io non sono venuto a chiamar dei giusti, ma dei peccatori».</p>
<p class="C9 V14">Allora si avvicinarono a lui i discepoli di Giovanni e gli dissero: «Perché noi e i farisei digiuniamo, e i tuoi discepoli non digiunano?»</p>
<p class="C9 V15">Gesù disse loro: «Possono gli amici dello sposo far cordoglio finché lo sposo è con loro? Ma verranno i giorni che lo sposo sarà loro tolto, e allora digiuneranno.</p>
<p class="C9 V16">Nessuno mette un pezzo di stoffa nuova sopra un vestito vecchio; perché quella toppa porta via qualcosa dal vestito vecchio e lo strappo si fa peggiore.</p>
<p class="C9 V17">Neppure si mette vino nuovo in otri vecchi; altrimenti gli otri scoppiano, il vino si spande e gli otri si perdono; ma si mette il vino nuovo in otri nuovi e l'uno e gli altri si conservano».</p>
<p class="C9 V18">Mentre egli diceva loro queste cose, uno dei capi della sinagoga, avvicinatosi, s'inchinò davanti a lui e gli disse: «Mia figlia è morta or ora; ma vieni, posa la mano su di lei ed ella vivrà».</p>
<p class="C9 V19">Gesù, alzatosi, lo seguiva con i suoi discepoli.</p>
<p class="C9 V20">Ed ecco una donna, malata di un flusso di sangue da dodici anni, avvicinatasi da dietro, gli toccò il lembo della veste,</p>
<p class="C9 V21">perché diceva fra sé: «Se riesco a toccare almeno la sua veste, sarò guarita».</p>
<p class="C9 V22">Gesù si voltò, la vide, e disse: «Coraggio, figliola; la tua fede ti ha guarita». Da quell'ora la donna fu guarita.</p>
<p class="C9 V23">Quando Gesù giunse alla casa del capo della sinagoga e vide i sonatori di flauto e la folla che faceva grande strepito, disse loro:</p>
<p class="C9 V24">«Allontanatevi, perché la bambina non è morta, ma dorme». Ed essi ridevano di lui.</p>
<p class="C9 V25">Ma quando la folla fu messa fuori, egli entrò, prese la bambina per la mano ed ella si alzò.</p>
<p class="C9 V26">E se ne divulgò la fama per tutto quel paese.</p>
<p class="C9 V27">Come Gesù partiva di là, due ciechi lo seguirono, dicendo ad alta voce: «Abbi pietà di noi, Figlio di Davide!»</p>
<p class="C9 V28">Quando egli fu entrato nella casa, quei ciechi si avvicinarono a lui. Gesù disse loro: «Credete voi che io possa far questo?» Essi gli risposero: «Sì, Signore».</p>
<p class="C9 V29">Allora toccò loro gli occhi dicendo: «Vi sia fatto secondo la vostra fede».</p>
<p class="C9 V30">E gli occhi loro furono aperti. E Gesù fece loro un severo divieto, dicendo: «Guardate che nessuno lo sappia».</p>
<p class="C9 V31">Ma quelli, usciti fuori, sparsero la fama di lui per tutto quel paese.</p>
<p class="C9 V32">Mentre quei ciechi uscivano, gli fu presentato un uomo muto e indemoniato.</p>
<p class="C9 V33">Scacciato che fu il demonio, il muto parlò. E la folla si meravigliava dicendo: «Non si è mai vista una cosa simile in Israele».</p>
<p class="C9 V34">Ma i farisei dicevano: «Egli scaccia i demòni con l'aiuto del principe dei demòni».</p>
<p class="C9 V35">Gesù percorreva tutte le città e i villaggi, insegnando nelle loro sinagoghe, predicando il vangelo del regno e guarendo ogni malattia e ogni infermità.</p>
<p class="C9 V36">Vedendo le folle, ne ebbe compassione, perché erano stanche e sfinite come pecore che non hanno pastore.</p>
<p class="C9 V37">Allora disse ai suoi discepoli: «La mèsse è grande, ma pochi sono gli operai.</p>
<p class="C9 V38">Pregate dunque il Signore della mèsse che mandi degli operai nella sua mèsse».</p>
<p class="C10 V1">Poi, chiamati a sé i suoi dodici discepoli, diede loro il potere di scacciare gli spiriti immondi e di guarire qualunque malattia e qualunque infermità.</p>
<p class="C10 V2">I nomi dei dodici apostoli sono questi: il primo, Simone detto Pietro, e Andrea suo fratello; Giacomo di Zebedeo e Giovanni suo fratello;</p>
<p class="C10 V3">Filippo e Bartolomeo; Tommaso e Matteo il pubblicano; Giacomo d'Alfeo e Taddeo;</p>
<p class="C10 V4">Simone il Cananeo e Giuda l'Iscariota, quello stesso che poi lo tradì.</p>
<p class="C10 V5">Questi sono i dodici che Gesù mandò, dando loro queste istruzioni: «Non andate tra i pagani e non entrate in nessuna città dei Samaritani,</p>
<p class="C10 V6">ma andate piuttosto verso le pecore perdute della casa d'Israele.</p>
<p class="C10 V7"> Andando, predicate e dite: "Il regno dei cieli è vicino".</p>
<p class="C10 V8">Guarite gli ammalati, risuscitate i morti, purificate i lebbrosi, scacciate i demòni; gratuitamente avete ricevuto, gratuitamente date.</p>
<p class="C10 V9">Non provvedetevi d'oro, né d'argento, né di rame nelle vostre cinture,</p>
<p class="C10 V10">né di sacca da viaggio, né di due tuniche, né di calzari, né di bastone, perché l'operaio è degno del suo nutrimento.</p>
<p class="C10 V11">In qualunque città o villaggio sarete entrati, informatevi se vi sia là qualcuno degno di ospitarvi, e abitate da lui finché partirete.</p>
<p class="C10 V12">Quando entrerete nella casa, salutate.</p>
<p class="C10 V13">Se quella casa ne è degna, venga la vostra pace su di essa; se invece non ne è degna, la vostra pace torni a voi.</p>
<p class="C10 V14">Se qualcuno non vi riceve né ascolta le vostre parole, uscendo da quella casa o da quella città, scotete la polvere dai vostri piedi.</p>
<p class="C10 V15">In verità vi dico che il paese di Sodoma e di Gomorra, nel giorno del giudizio, sarà trattato con meno rigore di quella città.</p>
<p class="C10 V16">«Ecco, io vi mando come pecore in mezzo ai lupi; siate dunque prudenti come i serpenti e semplici come le colombe.</p>
<p class="C10 V17">Guardatevi dagli uomini; perché vi metteranno in mano ai tribunali e vi flagelleranno nelle loro sinagoghe;</p>
<p class="C10 V18">e sarete condotti davanti a governatori e re per causa mia, per servire di testimonianza davanti a loro e ai pagani.</p>
<p class="C10 V19">Ma quando vi metteranno nelle loro mani, non preoccupatevi di come parlerete o di quello che dovrete dire; perché in quel momento stesso vi sarà dato ciò che dovrete dire.</p>
<p class="C10 V20">Poiché non siete voi che parlate, ma è lo Spirito del Padre vostro che parla in voi.</p>
<p class="C10 V21">Il fratello darà il fratello a morte, e il padre il figlio; i figli insorgeranno contro i genitori e li faranno morire.</p>
<p class="C10 V22">Sarete odiati da tutti a causa del mio nome; ma chi avrà perseverato sino alla fine sarà salvato.</p>
<p class="C10 V23">Quando vi perseguiteranno in una città, fuggite in un'altra; perché io vi dico in verità che non avrete finito di percorrere le città d'Israele, prima che il Figlio dell'uomo sia venuto.</p>
<p class="C10 V24">Un discepolo non è superiore al maestro, né un servo superiore al suo signore.</p>
<p class="C10 V25">Basti al discepolo essere come il suo maestro e al servo essere come il suo signore. Se hanno chiamato Belzebù il padrone, quanto più chiameranno così quelli di casa sua!</p>
<p class="C10 V26">Non li temete dunque; perché non c'è niente di nascosto che non debba essere scoperto, né di occulto che non debba essere conosciuto.</p>
<p class="C10 V27">Quello che io vi dico nelle tenebre, ditelo nella luce; e quello che udite dettovi all'orecchio, predicatelo sui tetti.</p>
<p class="C10 V28">E non temete coloro che uccidono il corpo, ma non possono uccidere l'anima; temete piuttosto colui che può far perire l'anima e il corpo nella geenna.</p>
<p class="C10 V29">Due passeri non si vendono per un soldo? Eppure non ne cade uno solo in terra senza il volere del Padre vostro.</p>
<p class="C10 V30">Quanto a voi, perfino i capelli del vostro capo sono tutti contati.</p>
<p class="C10 V31">Non temete dunque; voi valete più di molti passeri.</p>
<p class="C10 V32">Chi dunque mi riconoscerà davanti agli uomini, anch'io riconoscerò lui davanti al Padre mio che è nei cieli.</p>
<p class="C10 V33">Ma chiunque mi rinnegherà davanti agli uomini, anch'io rinnegherò lui davanti al Padre mio che è nei cieli.</p>
<p class="C10 V34">Non pensate che io sia venuto a metter pace sulla terra; non sono venuto a metter pace, ma spada.</p>
<p class="C10 V35">Perché sono venuto a dividere il figlio da suo padre, la figlia da sua madre, la nuora dalla suocera;</p>
<p class="C10 V36">e i nemici dell'uomo saranno quelli stessi di casa sua.</p>
<p class="C10 V37">Chi ama padre o madre più di me, non è degno di me; e chi ama figlio o figlia più di me, non è degno di me.</p>
<p class="C10 V38">Chi non prende la sua croce e non viene dietro a me, non è degno di me.</p>
<p class="C10 V39">Chi avrà trovato la sua vita la perderà; e chi avrà perduto la sua vita per causa mia, la troverà.</p>
<p class="C10 V40">«Chi riceve voi, riceve me; e chi riceve me, riceve colui che mi ha mandato.</p>
<p class="C10 V41">Chi riceve un profeta come profeta, riceverà premio di profeta; e chi riceve un giusto come giusto, riceverà premio di giusto.</p>
<p class="C10 V42">E chi avrà dato da bere anche un solo bicchiere d'acqua fresca a uno di questi piccoli, perché è un mio discepolo, io vi dico in verità che non perderà affatto il suo premio».</p>
<p class="C11 V1">Quando ebbe finito di dare le sue istruzioni ai suoi dodici discepoli, Gesù se ne andò di là per insegnare e predicare nelle loro città.</p>
<p class="C11 V2">Giovanni, avendo nella prigione udito parlare delle opere del Cristo, mandò a dirgli per mezzo dei suoi discepoli:</p>
<p class="C11 V3">«Sei tu colui che deve venire, o dobbiamo aspettare un altro?»</p>
<p class="C11 V4">Gesù rispose loro: «Andate a riferire a Giovanni quello che udite e vedete:</p>
<p class="C11 V5">i ciechi ricuperano la vista e gli zoppi camminano; i lebbrosi sono purificati e i sordi odono; i morti risuscitano e il vangelo è annunciato ai poveri.</p>
<p class="C11 V6">Beato colui che non si sarà scandalizzato di me!»</p>
<p class="C11 V7">Mentre essi se ne andavano, Gesù cominciò a parlare di Giovanni alla folla: «Che cosa andaste a vedere nel deserto? Una canna agitata dal vento?</p>
<p class="C11 V8">Ma che cosa andaste a vedere? Un uomo avvolto in morbide vesti? Quelli che portano delle vesti morbide stanno nei palazzi dei re.</p>
<p class="C11 V9">Ma perché andaste? Per vedere un profeta? Sì, vi dico, e più che profeta.</p>
<p class="C11 V10"> Egli è colui del quale è scritto: "Ecco, io mando davanti a te il mio messaggero per preparare la tua via davanti a te".</p>
<p class="C11 V11">In verità io vi dico, che fra i nati di donna non è sorto nessuno maggiore di Giovanni il battista; eppure il più piccolo nel regno dei cieli è più grande di lui.</p>
<p class="C11 V12">Dai giorni di Giovanni il battista fino a ora, il regno dei cieli è preso a forza e i violenti se ne impadroniscono.</p>
<p class="C11 V13">Poiché tutti i profeti e la legge hanno profetizzato fino a Giovanni.</p>
<p class="C11 V14">Se lo volete accettare, egli è l'Elia che doveva venire.</p>
<p class="C11 V15">Chi ha orecchi per udire oda.</p>
<p class="C11 V16">Ma a chi paragonerò questa generazione? È simile ai bambini seduti nelle piazze che gridano ai loro compagni e dicono:</p>
<p class="C11 V17"> "Vi abbiamo sonato il flauto e non avete ballato; abbiamo cantato dei lamenti e non avete pianto".</p>
<p class="C11 V18"> Difatti è venuto Giovanni, che non mangia e non beve, e dicono: "Ha un demonio!"</p>
<p class="C11 V19">È venuto il Figlio dell'uomo, che mangia e beve, e dicono: "Ecco un mangione e un beone, un amico dei pubblicani e dei «peccatori»!" Ma la sapienza è stata giustificata dalle sue opere».</p>
<p class="C11 V20">Allora egli prese a rimproverare le città nelle quali era stata fatta la maggior parte delle sue opere potenti, perché non si erano ravvedute:</p>
<p class="C11 V21">«Guai a te, Corazin! Guai a te, Betsàida! perché se in Tiro e Sidone fossero state fatte le opere potenti compiute tra di voi, già da molto tempo si sarebbero pentite, con cilicio e cenere.</p>
<p class="C11 V22">Perciò vi dichiaro che nel giorno del giudizio la sorte di Tiro e di Sidone sarà più tollerabile della vostra.</p>
<p class="C11 V23">E tu, o Capernaum, sarai forse innalzata fino al cielo? No, tu scenderai fino al soggiorno dei morti. Perché se in Sodoma fossero state fatte le opere potenti compiute in te, essa sarebbe durata fino ad oggi.</p>
<p class="C11 V24">Perciò, vi dichiaro, nel giorno del giudizio la sorte del paese di Sodoma sarà più tollerabile della tua».</p>
<p class="C11 V25">In quel tempo Gesù prese a dire: «Io ti rendo lode, o Padre, Signore del cielo e della terra, perché hai nascosto queste cose ai sapienti e agli intelligenti, e le hai rivelate ai piccoli.</p>
<p class="C11 V26">Sì, Padre, perché così ti è piaciuto.</p>
<p class="C11 V27">Ogni cosa mi è stata data in mano dal Padre mio; e nessuno conosce il Figlio, se non il Padre; e nessuno conosce il Padre, se non il Figlio, e colui al quale il Figlio voglia rivelarlo.</p>
<p class="C11 V28">Venite a me, voi tutti che siete affaticati e oppressi, e io vi darò riposo.</p>
<p class="C11 V29">Prendete su di voi il mio giogo e imparate da me, perché io sono mansueto e umile di cuore; e voi troverete riposo alle anime vostre;</p>
<p class="C11 V30">poiché il mio giogo è dolce e il mio carico è leggero».</p>
<p class="C12 V1">In quel tempo Gesù attraversò di sabato dei campi di grano; e i suoi discepoli ebbero fame e si misero a strappare delle spighe e a mangiare.</p>
<p class="C12 V2">I farisei, veduto ciò, gli dissero: «Vedi! i tuoi discepoli fanno quello che non è lecito fare di sabato».</p>
<p class="C12 V3">Ma egli rispose loro: «Non avete letto quello che fece Davide, quando ebbe fame, egli insieme a coloro che erano con lui?</p>
<p class="C12 V4">Come egli entrò nella casa di Dio e come mangiarono i pani di presentazione che non era lecito mangiare né a lui, né a quelli che erano con lui, ma solamente ai sacerdoti?</p>
<p class="C12 V5">O non avete letto nella legge che ogni sabato i sacerdoti nel tempio violano il sabato e non ne sono colpevoli?</p>
<p class="C12 V6">Ora io vi dico che c'è qui qualcosa di più grande del tempio.</p>
<p class="C12 V7"> Se sapeste che cosa significa: "Voglio misericordia e non sacrificio", non avreste condannato gli innocenti;</p>
<p class="C12 V8">perché il Figlio dell'uomo è signore del sabato».</p>
<p class="C12 V9">Poi se ne andò, e giunse nella loro sinagoga</p>
<p class="C12 V10">dove c'era un uomo che aveva una mano paralizzata. Allora essi, per poterlo accusare, fecero a Gesù questa domanda: «È lecito far guarigioni in giorno di sabato?»</p>
<p class="C12 V11">Ed egli disse loro: «Chi è colui tra di voi che, avendo una pecora, se questa cade in giorno di sabato in una fossa, non la prenda e la tiri fuori?</p>
<p class="C12 V12">Certo un uomo vale molto più di una pecora! È dunque lecito far del bene in giorno di sabato».</p>
<p class="C12 V13">Allora disse a quell'uomo: «Stendi la tua mano». Ed egli la stese, e la mano divenne sana come l'altra.</p>
<p class="C12 V14">I farisei, usciti, tennero consiglio contro di lui, per farlo morire.</p>
<p class="C12 V15">Ma Gesù, saputolo, si allontanò di là; molti lo seguirono ed egli li guarì tutti;</p>
<p class="C12 V16">e ordinò loro di non divulgarlo,</p>
<p class="C12 V17">affinché si adempisse quanto era stato detto per bocca del profeta Isaia:</p>
<p class="C12 V18">«Ecco il mio servitore che ho scelto; il mio diletto, in cui l'anima mia si è compiaciuta. Io metterò lo Spirito mio sopra di lui, ed egli annuncerà la giustizia alle genti.</p>
<p class="C12 V19">Non contenderà, né griderà e nessuno udrà la sua voce sulle piazze.</p>
<p class="C12 V20">Egli non triterà la canna rotta e non spegnerà il lucignolo fumante, finché non abbia fatto trionfare la giustizia.</p>
<p class="C12 V21">E nel nome di lui le genti spereranno».</p>
<p class="C12 V22">Allora gli fu presentato un indemoniato, cieco e muto; ed egli lo guarì, in modo che il muto parlava e vedeva.</p>
<p class="C12 V23">E tutta la folla stupiva e diceva: «Non è questi il Figlio di Davide?»</p>
<p class="C12 V24">Ma i farisei, udendo ciò, dissero: «Costui non scaccia i demòni se non per l'aiuto di Belzebù, principe dei demòni».</p>
<p class="C12 V25">Gesù, conoscendo i loro pensieri, disse loro: «Ogni regno diviso contro sé stesso va in rovina; e ogni città o casa divisa contro sé stessa non potrà reggere.</p>
<p class="C12 V26">Se Satana scaccia Satana, egli è diviso contro sé stesso; come dunque potrà sussistere il suo regno?</p>
<p class="C12 V27">E se io scaccio i demòni con l'aiuto di Belzebù, con l'aiuto di chi li scacciano i vostri figli? Per questo, essi stessi saranno i vostri giudici.</p>
<p class="C12 V28">Ma se è con l'aiuto dello Spirito di Dio che io scaccio i demòni, è dunque giunto fino a voi il regno di Dio.</p>
<p class="C12 V29">Come può uno entrare nella casa dell'uomo forte e rubargli la sua roba, se prima non lega l'uomo forte? Allora soltanto gli saccheggerà la casa.</p>
<p class="C12 V30">Chi non è con me è contro di me; e chi non raccoglie con me, disperde.</p>
<p class="C12 V31">«Perciò io vi dico: ogni peccato e bestemmia sarà perdonata agli uomini; ma la bestemmia contro lo Spirito non sarà perdonata.</p>
<p class="C12 V32">A chiunque parli contro il Figlio dell'uomo, sarà perdonato; ma a chiunque parli contro lo Spirito Santo, non sarà perdonato né in questo mondo né in quello futuro.</p>
<p class="C12 V33">O fate l'albero buono e buono pure il suo frutto, o fate l'albero cattivo e cattivo pure il suo frutto; perché dal frutto si conosce l'albero.</p>
<p class="C12 V34">Razza di vipere, come potete dir cose buone, essendo malvagi? Poiché dall'abbondanza del cuore la bocca parla.</p>
<p class="C12 V35">L'uomo buono dal suo buon tesoro trae cose buone; e l'uomo malvagio dal suo malvagio tesoro trae cose malvagie.</p>
<p class="C12 V36">Io vi dico che di ogni parola oziosa che avranno detta, gli uomini renderanno conto nel giorno del giudizio;</p>
<p class="C12 V37">poiché in base alle tue parole sarai giustificato, e in base alle tue parole sarai condannato».</p>
<p class="C12 V38">Allora alcuni scribi e farisei presero a dirgli: «Maestro, noi vorremmo vederti fare un segno».</p>
<p class="C12 V39">Ma egli rispose loro: «Questa generazione malvagia e adultera chiede un segno; e segno non le sarà dato, tranne il segno del profeta Giona.</p>
<p class="C12 V40">Poiché, come Giona stette nel ventre del pesce tre giorni e tre notti, così il Figlio dell'uomo starà nel cuore della terra tre giorni e tre notti.</p>
<p class="C12 V41">I Niniviti compariranno nel giudizio con questa generazione e la condanneranno, perché essi si ravvidero alla predicazione di Giona; ed ecco, qui c'è più che Giona!</p>
<p class="C12 V42">La regina del mezzogiorno comparirà nel giudizio con questa generazione e la condannerà; perché ella venne dalle estremità della terra per udire la sapienza di Salomone; ed ecco, qui c'è più che Salomone!</p>
<p class="C12 V43">«Quando lo spirito immondo esce da un uomo, si aggira per luoghi aridi cercando riposo e non lo trova.</p>
<p class="C12 V44"> Allora dice: "Ritornerò nella mia casa da dove sono uscito"; e quando ci arriva, la trova vuota, spazzata e adorna.</p>
<p class="C12 V45">Allora va e prende con sé altri sette spiriti peggiori di lui, i quali, entrati, vi prendono dimora; e l'ultima condizione di quell'uomo diventa peggiore della prima. Così avverrà anche a questa malvagia generazione».</p>
<p class="C12 V46">Mentre Gesù parlava ancora alle folle, ecco sua madre e i suoi fratelli che, fermatisi di fuori, cercavano di parlargli.</p>
<p class="C12 V47">E uno gli disse: «Tua madre e i tuoi fratelli sono là fuori che cercano di parlarti».</p>
<p class="C12 V48">Ma egli rispose a colui che gli parlava: «Chi è mia madre, e chi sono i miei fratelli?»</p>
<p class="C12 V49">E, stendendo la mano verso i suoi discepoli, disse: «Ecco mia madre e i miei fratelli!</p>
<p class="C12 V50">Poiché chiunque avrà fatto la volontà del Padre mio, che è nei cieli, mi è fratello e sorella e madre».</p>
<p class="C13 V1">In quel giorno Gesù, uscito di casa, si mise a sedere presso il mare;</p>
<p class="C13 V2">e una grande folla si radunò intorno a lui; cosicché egli, salito su una barca, vi sedette; e tutta la folla stava sulla riva.</p>
<p class="C13 V3">Egli insegnò loro molte cose in parabole, dicendo: «Il seminatore uscì a seminare.</p>
<p class="C13 V4">Mentre seminava, una parte del seme cadde lungo la strada; gli uccelli vennero e la mangiarono.</p>
<p class="C13 V5">Un'altra cadde in luoghi rocciosi dove non aveva molta terra; e subito spuntò, perché non aveva terreno profondo;</p>
<p class="C13 V6">ma, levatosi il sole, fu bruciata; e, non avendo radice, inaridì.</p>
<p class="C13 V7">Un'altra cadde tra le spine; e le spine crebbero e la soffocarono.</p>
<p class="C13 V8">Un'altra cadde nella buona terra e portò frutto, dando il cento, il sessanta, il trenta per uno.</p>
<p class="C13 V9">Chi ha orecchi per udire oda».</p>
<p class="C13 V10">Allora i discepoli si avvicinarono e gli dissero: «Perché parli loro in parabole?»</p>
<p class="C13 V11">Egli rispose loro: «Perché a voi è dato di conoscere i misteri del regno dei cieli; ma a loro non è dato.</p>
<p class="C13 V12">Perché a chiunque ha sarà dato, e sarà nell'abbondanza; ma a chiunque non ha sarà tolto anche quello che ha.</p>
<p class="C13 V13">Per questo parlo loro in parabole, perché, vedendo, non vedono; e udendo, non odono né comprendono.</p>
<p class="C13 V14">E si adempie in loro la profezia d'Isaia che dice: "Udrete con i vostri orecchi e non comprenderete; guarderete con i vostri occhi e non vedrete;</p>
<p class="C13 V15">perché il cuore di questo popolo si è fatto insensibile: sono diventati duri d'orecchi e hanno chiuso gli occhi, per non rischiare di vedere con gli occhi e di udire con gli orecchi, e di comprendere con il cuore e di convertirsi, perché io li guarisca".</p>
<p class="C13 V16">Ma beati gli occhi vostri, perché vedono; e i vostri orecchi, perché odono!</p>
<p class="C13 V17">In verità io vi dico che molti profeti e giusti desiderarono vedere le cose che voi vedete, e non le videro; e udire le cose che voi udite, e non le udirono.</p>
<p class="C13 V18">«Voi dunque ascoltate che cosa significhi la parabola del seminatore!</p>
<p class="C13 V19">Tutte le volte che uno ode la parola del regno e non la comprende, viene il maligno e porta via quello che è stato seminato nel cuore di lui: questi è colui che ha ricevuto il seme lungo la strada.</p>
<p class="C13 V20">Quello che ha ricevuto il seme in luoghi rocciosi, è colui che ode la parola e subito la riceve con gioia,</p>
<p class="C13 V21">però non ha radice in sé ed è di corta durata; e quando giunge la tribolazione o persecuzione a motivo della parola, è subito sviato.</p>
<p class="C13 V22">Quello che ha ricevuto il seme tra le spine è colui che ode la parola; poi gli impegni mondani e l'inganno delle ricchezze soffocano la parola che rimane infruttuosa.</p>
<p class="C13 V23">Ma quello che ha ricevuto il seme in buona terra, è colui che ode la parola e la comprende; egli porta del frutto e, così, l'uno rende il cento, l'altro il sessanta e l'altro il trenta».</p>
<p class="C13 V24">Egli propose loro un'altra parabola, dicendo: «Il regno dei cieli è simile a un uomo che aveva seminato buon seme nel suo campo.</p>
<p class="C13 V25">Ma mentre gli uomini dormivano, venne il suo nemico e seminò le zizzanie in mezzo al grano e se ne andò.</p>
<p class="C13 V26">Quando l'erba germogliò ed ebbe fatto frutto, allora apparvero anche le zizzanie.</p>
<p class="C13 V27">E i servi del padrone di casa vennero a dirgli: "Signore, non avevi seminato buon seme nel tuo campo? Come mai, dunque, c'è della zizzania?"</p>
<p class="C13 V28"> Egli disse loro: "Un nemico ha fatto questo". I servi gli dissero: "Vuoi che andiamo a coglierla?"</p>
<p class="C13 V29"> Ma egli rispose: "No, affinché, cogliendo le zizzanie, non sradichiate insieme con esse il grano.</p>
<p class="C13 V30"> Lasciate che tutti e due crescano insieme fino alla mietitura; e, al tempo della mèsse, dirò ai mietitori: Cogliete prima le zizzanie, e legatele in fasci per bruciarle; ma il grano, raccoglietelo nel mio granaio"».</p>
<p class="C13 V31">Egli propose loro un'altra parabola, dicendo: «Il regno dei cieli è simile a un granello di senape che un uomo prende e semina nel suo campo.</p>
<p class="C13 V32">Esso è il più piccolo di tutti i semi; ma, quand'è cresciuto, è maggiore dei legumi e diventa un albero; tanto che gli uccelli del cielo vengono a ripararsi tra i suoi rami».</p>
<p class="C13 V33">Disse loro un'altra parabola: «Il regno dei cieli è simile al lievito che una donna prende e nasconde in tre misure di farina, finché la pasta sia tutta lievitata».</p>
<p class="C13 V34">Tutte queste cose disse Gesù in parabole alle folle e senza parabole non diceva loro nulla,</p>
<p class="C13 V35">affinché si adempisse quello che era stato detto per mezzo del profeta: «Aprirò in parabole la mia bocca; proclamerò cose nascoste fin dalla fondazione del mondo».</p>
<p class="C13 V36">Allora Gesù, lasciate le folle, tornò a casa; e i suoi discepoli gli si avvicinarono, dicendo: «Spiegaci la parabola delle zizzanie nel campo».</p>
<p class="C13 V37">Egli rispose loro: «Colui che semina il buon seme è il Figlio dell'uomo;</p>
<p class="C13 V38">il campo è il mondo; il buon seme sono i figli del regno; le zizzanie sono i figli del maligno;</p>
<p class="C13 V39">il nemico che le ha seminate, è il diavolo; la mietitura è la fine dell'età presente; i mietitori sono angeli.</p>
<p class="C13 V40">Come dunque si raccolgono le zizzanie e si bruciano con il fuoco, cosa avverrà alla fine dell'età presente.</p>
<p class="C13 V41">Il Figlio dell'uomo manderà i suoi angeli che raccoglieranno dal suo regno tutti gli scandali e tutti quelli che commettono l'iniquità,</p>
<p class="C13 V42">e li getteranno nella fornace ardente. Lì sarà il pianto e lo stridor dei denti.</p>
<p class="C13 V43">Allora i giusti risplenderanno come il sole nel regno del Padre loro. Chi ha orecchi per udire oda.</p>
<p class="C13 V44">«Il regno dei cieli è simile a un tesoro nascosto nel campo, che un uomo, dopo averlo trovato, nasconde; e per la gioia che ne ha, va e vende tutto quello che ha, e compra quel campo.</p>
<p class="C13 V45">«Il regno dei cieli è anche simile a un mercante che va in cerca di belle perle;</p>
<p class="C13 V46">e, trovata una perla di gran valore, se n'è andato, ha venduto tutto quello che aveva, e l'ha comperata.</p>
<p class="C13 V47">«Il regno dei cieli è anche simile a una rete che, gettata in mare, ha raccolto ogni genere di pesci;</p>
<p class="C13 V48">quando è piena, i pescatori la traggono a riva, poi si mettono a sedere e raccolgono il buono in vasi, e buttano via quello che non vale nulla.</p>
<p class="C13 V49">Cosa avverrà alla fine dell'età presente. Verranno gli angeli, e separeranno i malvagi dai giusti</p>
<p class="C13 V50">e li getteranno nella fornace ardente. Lì sarà il pianto e lo stridor dei denti.</p>
<p class="C13 V51">Avete capito tutte queste cose?» Essi risposero: «Sì».</p>
<p class="C13 V52">Allora disse loro: «Per questo, ogni scriba che diventa un discepolo del regno dei cieli è simile a un padrone di casa il quale tira fuori dal suo tesoro cose nuove e cose vecchie».</p>
<p class="C13 V53">Quando Gesù ebbe finito queste parabole, partì di là.</p>
<p class="C13 V54">Recatosi nella sua patria, insegnava nella loro sinagoga, così che stupivano e dicevano: «Da dove gli vengono tanta sapienza e queste opere potenti?</p>
<p class="C13 V55">Non è questi il figlio del falegname? Sua madre non si chiama Maria e i suoi fratelli, Giacomo, Giuseppe, Simone e Giuda?</p>
<p class="C13 V56">E le sue sorelle non sono tutte tra di noi? Da dove gli vengono tutte queste cose?»</p>
<p class="C13 V57">E si scandalizzavano a causa di lui. Ma Gesù disse loro: «Un profeta non è disprezzato che nella sua patria e in casa sua».</p>
<p class="C13 V58">E lì, a causa della loro incredulità, non fece molte opere potenti.</p>
<p class="C14 V1">In quel tempo Erode il tetrarca udì la fama di Gesù,</p>
<p class="C14 V2">e disse ai suoi servitori: «Costui è Giovanni il battista! Egli è risuscitato dai morti; perciò agiscono in lui le potenze miracolose».</p>
<p class="C14 V3">Perché Erode, fatto arrestare Giovanni, lo aveva incatenato e messo in prigione a motivo di Erodiada, moglie di Filippo suo fratello;</p>
<p class="C14 V4">perché Giovanni gli diceva: «Non ti è lecito averla».</p>
<p class="C14 V5">E benché desiderasse farlo morire, temette la folla che lo considerava un profeta.</p>
<p class="C14 V6">Mentre si celebrava il compleanno di Erode, la figlia di Erodiada ballò nel convito e piacque a Erode;</p>
<p class="C14 V7">ed egli promise con giuramento di darle tutto quello che avrebbe richiesto.</p>
<p class="C14 V8">Ella, spintavi da sua madre, disse: «Dammi qui, su un piatto, la testa di Giovanni il battista».</p>
<p class="C14 V9">Il re ne fu rattristato ma, a motivo dei giuramenti e degli invitati, comandò che le fosse data,</p>
<p class="C14 V10">e mandò a decapitare Giovanni in prigione.</p>
<p class="C14 V11">La sua testa fu portata su un piatto e data alla fanciulla, che la portò a sua madre.</p>
<p class="C14 V12">E i discepoli di Giovanni andarono a prenderne il corpo e lo seppellirono; poi vennero a informare Gesù.</p>
<p class="C14 V13">Udito ciò, Gesù si ritirò di là in barca verso un luogo deserto, in disparte; le folle, saputolo, lo seguirono a piedi dalle città.</p>
<p class="C14 V14">Gesù, smontato dalla barca, vide una gran folla; ne ebbe compassione e ne guarì gli ammalati.</p>
<p class="C14 V15">Facendosi sera, i suoi discepoli si avvicinarono a lui e gli dissero: «Il luogo è deserto e l'ora è già passata; lascia dunque andare la folla nei villaggi a comprarsi da mangiare».</p>
<p class="C14 V16">Ma Gesù disse loro: «Non hanno bisogno di andarsene; date loro voi da mangiare!»</p>
<p class="C14 V17">Essi gli risposero: «Non abbiamo qui altro che cinque pani e due pesci».</p>
<p class="C14 V18">Egli disse: «Portatemeli qua».</p>
<p class="C14 V19">Dopo aver ordinato alla folla di accomodarsi sull'erba, prese i cinque pani e i due pesci e, alzati gli occhi verso il cielo, rese grazie; poi, spezzati i pani, li diede ai discepoli e i discepoli alla folla.</p>
<p class="C14 V20">Tutti mangiarono e furono sazi; e si portarono via, dei pezzi avanzati, dodici ceste piene.</p>
<p class="C14 V21">E quelli che avevano mangiato erano circa cinquemila uomini, oltre alle donne e ai bambini.</p>
<p class="C14 V22">Subito dopo, Gesù obbligò i suoi discepoli a salire sulla barca e a precederlo sull'altra riva, mentre egli avrebbe congedato la gente.</p>
<p class="C14 V23">Dopo aver congedato la folla, si ritirò in disparte sul monte a pregare. E, venuta la sera, se ne stava lassù tutto solo.</p>
<p class="C14 V24">Frattanto la barca, già di molti stadi lontana da terra, era sbattuta dalle onde, perché il vento era contrario.</p>
<p class="C14 V25">Ma alla quarta vigilia della notte, Gesù andò verso di loro, camminando sul mare.</p>
<p class="C14 V26">E i discepoli, vedendolo camminare sul mare, si turbarono e dissero: «È un fantasma!» E dalla paura gridarono.</p>
<p class="C14 V27">Ma subito Gesù parlò loro e disse: «Coraggio, sono io; non abbiate paura!»</p>
<p class="C14 V28">Pietro gli rispose: «Signore, se sei tu, comandami di venire da te sull'acqua».</p>
<p class="C14 V29">Egli disse: «Vieni!» E Pietro, sceso dalla barca, camminò sull'acqua e andò verso Gesù.</p>
<p class="C14 V30">Ma, vedendo il vento, ebbe paura e, cominciando ad affondare, gridò: «Signore, salvami!»</p>
<p class="C14 V31">Subito Gesù, stesa la mano, lo afferrò e gli disse: «Uomo di poca fede, perché hai dubitato?»</p>
<p class="C14 V32">E, quando furono saliti sulla barca, il vento si calmò.</p>
<p class="C14 V33">Allora quelli che erano nella barca si prostrarono davanti a lui, dicendo: «Veramente tu sei Figlio di Dio!»</p>
<p class="C14 V34">Passati all'altra riva, vennero nel paese di Gennesaret.</p>
<p class="C14 V35">E la gente di quel luogo, riconosciuto Gesù, diffuse la notizia per tutto il paese all'intorno, e gli presentarono tutti i malati,</p>
<p class="C14 V36">e lo pregavano che lasciasse loro toccare almeno il lembo della sua veste; e tutti quelli che lo toccarono furono guariti.</p>
<p class="C15 V1">Allora vennero a Gesù da Gerusalemme dei farisei e degli scribi, e gli dissero:</p>
<p class="C15 V2">«Perché i tuoi discepoli trasgrediscono la tradizione degli antichi? poiché non si lavano le mani quando prendono cibo».</p>
<p class="C15 V3">Ma egli rispose loro: «E voi, perché trasgredite il comandamento di Dio a motivo della vostra tradizione?</p>
<p class="C15 V4"> Dio, infatti, ha detto: "Onora tuo padre e tua madre"; e: "Chi maledice padre o madre sia punito con la morte".</p>
<p class="C15 V5"> Voi, invece, dite: "Se uno dice a suo padre o a sua madre: «Quello con cui potrei assisterti è dato in offerta a Dio»,</p>
<p class="C15 V6"> egli non è più obbligato a onorare suo padre o sua madre". Così avete annullato la parola di Dio a motivo della vostra tradizione.</p>
<p class="C15 V7">Ipocriti, ben profetizzò Isaia di voi quando disse:</p>
<p class="C15 V8"> "Questo popolo mi onora con le labbra, ma il loro cuore è lontano da me.</p>
<p class="C15 V9">Invano mi rendono il loro culto, insegnando dottrine che sono precetti d'uomini"».</p>
<p class="C15 V10">Chiamata a sé la folla, disse loro: «Ascoltate e intendete:</p>
<p class="C15 V11">non quello che entra nella bocca contamina l'uomo; ma è quello che esce dalla bocca, che contamina l'uomo!»</p>
<p class="C15 V12">Allora i suoi discepoli si avvicinarono e gli dissero: «Sai che i farisei, quando hanno udito questo discorso, ne sono rimasti scandalizzati?»</p>
<p class="C15 V13">Egli rispose loro: «Ogni pianta che il Padre mio celeste non ha piantata, sarà sradicata.</p>
<p class="C15 V14">Lasciateli; sono ciechi, guide di ciechi; ora se un cieco guida un altro cieco, tutti e due cadranno in un fosso».</p>
<p class="C15 V15">Pietro allora gli disse: «Spiegaci la parabola».</p>
<p class="C15 V16">E Gesù disse: «Anche voi siete ancora incapaci di comprendere?</p>
<p class="C15 V17">Non capite che tutto quello che entra nella bocca va nel ventre ed è poi espulso nella latrina?</p>
<p class="C15 V18">Ma ciò che esce dalla bocca viene dal cuore, ed è quello che contamina l'uomo.</p>
<p class="C15 V19">Poiché dal cuore vengono pensieri malvagi, omicidi, adulteri, fornicazioni, furti, false testimonianze, diffamazioni.</p>
<p class="C15 V20">Queste sono le cose che contaminano l'uomo; ma il mangiare con le mani non lavate non contamina l'uomo».</p>
<p class="C15 V21">Partito di là, Gesù si ritirò nel territorio di Tiro e di Sidone.</p>
<p class="C15 V22">Ed ecco una donna cananea di quei luoghi venne fuori e si mise a gridare: «Abbi pietà di me, Signore, Figlio di Davide. Mia figlia è gravemente tormentata da un demonio».</p>
<p class="C15 V23">Ma egli non le rispose parola. E i suoi discepoli si avvicinarono e lo pregavano dicendo: «Mandala via, perché ci grida dietro».</p>
<p class="C15 V24">Ma egli rispose: «Io non sono stato mandato che alle pecore perdute della casa d'Israele».</p>
<p class="C15 V25">Ella però venne e gli si prostrò davanti, dicendo: «Signore, aiutami!»</p>
<p class="C15 V26">Gesù rispose: «Non è bene prendere il pane dei figli per buttarlo ai cagnolini».</p>
<p class="C15 V27">Ma ella disse: «Dici bene, Signore, eppure anche i cagnolini mangiano delle brìciole che cadono dalla tavola dei loro padroni».</p>
<p class="C15 V28">Allora Gesù le disse: «Donna, grande è la tua fede; ti sia fatto come vuoi». E da quel momento sua figlia fu guarita.</p>
<p class="C15 V29">Partito di là, Gesù venne presso il mare di Galilea e, salito sul monte, se ne stava seduto lassù,</p>
<p class="C15 V30">e gli si avvicinò una grande folla che aveva con sé degli zoppi, dei ciechi, dei muti, degli storpi e molti altri malati; li deposero ai suoi piedi, e Gesù li guarì.</p>
<p class="C15 V31">La folla restò piena di stupore nel vedere che i muti parlavano, gli storpi erano guariti, gli zoppi camminavano, i ciechi vedevano, e diede gloria al Dio d'Israele.</p>
<p class="C15 V32">Gesù, chiamati a sé i suoi discepoli, disse: «Io ho pietà di questa folla; perché già da tre giorni sta con me e non ha da mangiare; non voglio rimandarli digiuni, affinché non vengano meno per via».</p>
<p class="C15 V33">I discepoli gli dissero: «Dove potremmo trovare, in un luogo deserto, tanti pani da saziare una così gran folla?»</p>
<p class="C15 V34">Gesù chiese loro: «Quanti pani avete?» Essi risposero: «Sette, e pochi pesciolini».</p>
<p class="C15 V35">Allora egli ordinò alla folla di accomodarsi per terra.</p>
<p class="C15 V36">Poi prese i sette pani e i pesci; e, dopo aver reso grazie, li spezzò e li diede ai discepoli, e i discepoli alla folla.</p>
<p class="C15 V37">E tutti mangiarono e furono saziati; e, dei pezzi avanzati, si raccolsero sette panieri pieni.</p>
<p class="C15 V38">Quelli che avevano mangiato erano quattromila uomini, senza contare le donne e i bambini.</p>
<p class="C15 V39">E Gesù, dopo aver congedato la folla, salì nella barca e andò al paese di Magadan.</p>
<p class="C16 V1">I farisei e i sadducei si avvicinarono a lui per metterlo alla prova e gli chiesero di mostrar loro un segno dal cielo.</p>
<p class="C16 V2"> Ma egli rispose: «Quando si fa sera, voi dite: "Bel tempo, perché il cielo rosseggia!"</p>
<p class="C16 V3">e la mattina dite: "Oggi tempesta, perché il cielo rosseggia cupo!" L'aspetto del cielo lo sapete dunque discernere, e i segni dei tempi non riuscite a discernerli?</p>
<p class="C16 V4">Questa generazione malvagia e adultera chiede un segno, e segno non le sarà dato se non quello di Giona». E, lasciatili, se ne andò.</p>
<p class="C16 V5">I discepoli, passati all'altra riva, si erano dimenticati di prendere dei pani.</p>
<p class="C16 V6">E Gesù disse loro: «Guardatevi bene dal lievito dei farisei e dei sadducei».</p>
<p class="C16 V7">Ed essi ragionavano tra di loro e dicevano: «Egli parla così, perché non abbiamo preso dei pani».</p>
<p class="C16 V8">Ma Gesù se ne accorse e disse: «Gente di poca fede, perché discutete tra di voi del fatto di non aver pane?</p>
<p class="C16 V9">Non capite ancora? Non vi ricordate dei cinque pani dei cinquemila uomini e quante ceste ne portaste via?</p>
<p class="C16 V10">Né dei sette pani dei quattromila uomini e quanti panieri ne portaste via?</p>
<p class="C16 V11">Come mai non capite che non è di pani che io vi parlavo? Ma guardatevi dal lievito dei farisei e dei sadducei».</p>
<p class="C16 V12">Allora capirono che non aveva loro detto di guardarsi dal lievito del pane, ma dall'insegnamento dei farisei e dei sadducei.</p>
<p class="C16 V13">Poi Gesù, giunto nei dintorni di Cesarea di Filippo, domandò ai suoi discepoli: «Chi dice la gente che sia il Figlio dell'uomo?»</p>
<p class="C16 V14">Essi risposero: «Alcuni dicono Giovanni il battista; altri, Elia; altri, Geremia o uno dei profeti».</p>
<p class="C16 V15">Ed egli disse loro: «E voi, chi dite che io sia?»</p>
<p class="C16 V16">Simon Pietro rispose: «Tu sei il Cristo, il Figlio del Dio vivente».</p>
<p class="C16 V17">Gesù, replicando, disse: «Tu sei beato, Simone, figlio di Giona, perché non la carne e il sangue ti hanno rivelato questo, ma il Padre mio che è nei cieli.</p>
<p class="C16 V18">E anch'io ti dico: tu sei Pietro, e su questa pietra edificherò la mia chiesa, e le porte del soggiorno del morti non la potranno vincere.</p>
<p class="C16 V19">Io ti darò le chiavi del regno dei cieli; tutto ciò che legherai in terra sarà legato nei cieli, e tutto ciò che scioglierai in terra sarà sciolto nei cieli».</p>
<p class="C16 V20">Allora ordinò ai suoi discepoli di non dire a nessuno che egli era il Cristo.</p>
<p class="C16 V21">Da allora Gesù cominciò a spiegare ai suoi discepoli che doveva andare a Gerusalemme e soffrire molte cose da parte degli anziani, dei capi dei sacerdoti, degli scribi, ed essere ucciso, e risuscitare il terzo giorno.</p>
<p class="C16 V22">Pietro, trattolo da parte, cominciò a rimproverarlo, dicendo: «Dio non voglia, Signore! Questo non ti avverrà mai».</p>
<p class="C16 V23">Ma Gesù, voltatosi, disse a Pietro: «Vattene via da me, Satana! Tu mi sei di scandalo. Tu non hai il senso delle cose di Dio, ma delle cose degli uomini».</p>
<p class="C16 V24">Allora Gesù disse ai suoi discepoli: «Se uno vuol venire dietro a me, rinunzi a sé stesso, prenda la sua croce e mi segua.</p>
<p class="C16 V25">Perché chi vorrà salvare la sua vita, la perderà; ma chi avrà perduto la sua vita per amor mio, la troverà.</p>
<p class="C16 V26">Che gioverà a un uomo se, dopo aver guadagnato tutto il mondo, perde poi l'anima sua? O che darà l'uomo in cambio dell'anima sua?</p>
<p class="C16 V27">Perché il Figlio dell'uomo verrà nella gloria del Padre suo, con i suoi angeli, e allora renderà a ciascuno secondo l'opera sua.</p>
<p class="C16 V28">In verità vi dico che alcuni di coloro che sono qui presenti non gusteranno la morte, finché non abbiano visto il Figlio dell'uomo venire nel suo regno».</p>
<p class="C17 V1">Sei giorni dopo, Gesù prese con sé Pietro, Giacomo e Giovanni suo fratello, e li condusse sopra un alto monte, in disparte.</p>
<p class="C17 V2">E fu trasfigurato davanti a loro; la sua faccia risplendette come il sole e i suoi vestiti divennero candidi come la luce.</p>
<p class="C17 V3">E apparvero loro Mosè ed Elia che stavano conversando con lui.</p>
<p class="C17 V4">E Pietro prese a dire a Gesù: «Signore, è bene che stiamo qui; se vuoi, farò qui tre tende; una per te, una per Mosè e una per Elia».</p>
<p class="C17 V5">Mentre egli parlava ancora, una nuvola luminosa li coprì con la sua ombra, ed ecco una voce dalla nuvola che diceva: «Questo è il mio Figlio diletto, nel quale mi sono compiaciuto; ascoltatelo».</p>
<p class="C17 V6">I discepoli, udito ciò, caddero con la faccia a terra e furono presi da gran timore.</p>
<p class="C17 V7">Ma Gesù, avvicinatosi, li toccò e disse: «Alzatevi, non temete».</p>
<p class="C17 V8">Ed essi, alzati gli occhi, non videro nessuno, se non Gesù tutto solo.</p>
<p class="C17 V9">Poi, mentre scendevano dal monte, Gesù diede loro quest'ordine: «Non parlate a nessuno di questa visione, finché il Figlio dell'uomo sia risuscitato dai morti».</p>
<p class="C17 V10">E i discepoli gli domandarono: «Perché dunque gli scribi dicono che prima deve venire Elia?»</p>
<p class="C17 V11">Egli rispose: «Certo, Elia deve venire e ristabilire ogni cosa.</p>
<p class="C17 V12">Ma io vi dico: Elia è già venuto e non l'hanno riconosciuto; anzi, gli hanno fatto tutto quello che hanno voluto; così anche il Figlio dell'uomo deve soffrire da parte loro».</p>
<p class="C17 V13">Allora i discepoli capirono che egli aveva parlato loro di Giovanni il battista.</p>
<p class="C17 V14">Quando tornarono tra la folla, un uomo gli si avvicinò, gettandosi in ginocchio davanti a lui,</p>
<p class="C17 V15">e gli disse: «Signore, abbi pietà di mio figlio, perché è epilettico e soffre molto; spesso, infatti, cade nel fuoco e spesso nell'acqua.</p>
<p class="C17 V16">L'ho condotto dai tuoi discepoli ma non l'hanno potuto guarire».</p>
<p class="C17 V17">Gesù rispose: «O generazione incredula e perversa! Fino a quando sarò con voi? Fino a quando vi sopporterò? Portatelo qui da me».</p>
<p class="C17 V18">Gesù sgridò il demonio e quello uscì dal ragazzo, che da quel momento fu guarito.</p>
<p class="C17 V19">Allora i discepoli, accostatisi a Gesù in disparte, gli chiesero: «Perché non l'abbiamo potuto cacciare noi?»</p>
<p class="C17 V20"> Gesù rispose loro: «A causa della vostra poca fede; perché in verità io vi dico: se avete fede quanto un granello di senape, potrete dire a questo monte: "Passa da qui a là", e passerà; e niente vi sarà impossibile.</p>
<p class="C17 V21">Questa specie di demòni non esce se non per mezzo della preghiera e del digiuno.»</p>
<p class="C17 V22">Mentre essi percorrevano insieme la Galilea, Gesù disse loro: «Il Figlio dell'uomo sta per essere dato nelle mani degli uomini;</p>
<p class="C17 V23">essi lo uccideranno e il terzo giorno risusciterà». Ed essi ne furono molto rattristati.</p>
<p class="C17 V24">Quando furono giunti a Capernaum, quelli che riscotevano le didramme si avvicinarono a Pietro e dissero: «Il vostro maestro non paga le didramme?»</p>
<p class="C17 V25">Egli rispose: «Sì». Quando fu entrato in casa, Gesù lo prevenne e gli disse: «Che te ne pare, Simone? I re della terra da chi prendono i tributi o l'imposta? Dai loro figli o dagli stranieri?»</p>
<p class="C17 V26">«Dagli stranieri», rispose Pietro. Gesù gli disse: «I figli, dunque, ne sono esenti.</p>
<p class="C17 V27">Ma, per non scandalizzarli, va' al mare, getta l'amo e prendi il primo pesce che verrà su. Aprigli la bocca: troverai uno statère. Prendilo, e dàllo loro per me e per te».</p>
<p class="C18 V1">In quel momento, i discepoli si avvicinarono a Gesù, dicendo: «Chi è dunque il più grande nel regno dei cieli?»</p>
<p class="C18 V2">Ed egli, chiamato a sé un bambino, lo pose in mezzo a loro e disse:</p>
<p class="C18 V3">«In verità vi dico: se non cambiate e non diventate come i bambini, non entrerete nel regno dei cieli.</p>
<p class="C18 V4">Chi pertanto si farà piccolo come questo bambino, sarà lui il più grande nel regno dei cieli.</p>
<p class="C18 V5">E chiunque riceve un bambino come questo nel nome mio, riceve me.</p>
<p class="C18 V6">Ma chi avrà scandalizzato uno di questi piccoli che credono in me, meglio per lui sarebbe che gli fosse appesa al collo una macina da mulino e fosse gettato in fondo al mare.</p>
<p class="C18 V7">Guai al mondo a causa degli scandali! perché è necessario che avvengano degli scandali; ma guai all'uomo per cui lo scandalo avviene!</p>
<p class="C18 V8">Se la tua mano o il tuo piede ti fanno cadere in peccato, tagliali e gettali via da te; meglio è per te entrare nella vita monco o zoppo, che avere due mani o due piedi ed essere gettato nel fuoco eterno.</p>
<p class="C18 V9">Se il tuo occhio ti fa cadere in peccato, cavalo e gettalo via da te; meglio è per te entrare nella vita con un occhio solo, che aver due occhi ed essere gettato nella geenna del fuoco.</p>
<p class="C18 V10">«Guardatevi dal disprezzare uno di questi piccoli; perché vi dico che gli angeli loro, nei cieli, vedono continuamente la faccia del Padre mio che è nei cieli.</p>
<p class="C18 V11">Poiché il Figlio dell'uomo è venuto a salvare ciò che era perduto.</p>
<p class="C18 V12">Che ve ne pare? Se un uomo ha cento pecore e una di queste si smarrisce, non lascerà le novantanove sui monti per andare in cerca di quella smarrita?</p>
<p class="C18 V13">E se gli riesce di ritrovarla, in verità vi dico che egli si rallegra più per questa che per le novantanove che non si erano smarrite.</p>
<p class="C18 V14">Così il Padre vostro che è nei cieli vuole che neppure uno di questi piccoli perisca.</p>
<p class="C18 V15">«Se tuo fratello ha peccato contro di te, va' e convincilo fra te e lui solo. Se ti ascolta, avrai guadagnato tuo fratello;</p>
<p class="C18 V16">ma, se non ti ascolta, prendi con te ancora una o due persone, affinché ogni parola sia confermata per bocca di due o tre testimoni.</p>
<p class="C18 V17">Se rifiuta d'ascoltarli, dillo alla chiesa; e, se rifiuta d'ascoltare anche la chiesa, sia per te come il pagano e il pubblicano.</p>
<p class="C18 V18">Io vi dico in verità che tutte le cose che legherete sulla terra, saranno legate nel cielo; e tutte le cose che scioglierete sulla terra, saranno sciolte nel cielo.</p>
<p class="C18 V19">E in verità vi dico anche: se due di voi sulla terra si accordano a domandare una cosa qualsiasi, quella sarà loro concessa dal Padre mio che è nei cieli.</p>
<p class="C18 V20">Poiché dove due o tre sono riuniti nel mio nome, lì sono io in mezzo a loro».</p>
<p class="C18 V21">Allora Pietro si avvicinò e gli disse: «Signore, quante volte perdonerò mio fratello se pecca contro di me? Fino a sette volte?»</p>
<p class="C18 V22">E Gesù a lui: «Non ti dico fino a sette volte, ma fino a settanta volte sette.</p>
<p class="C18 V23">Perciò il regno dei cieli è simile a un re che volle fare i conti con i suoi servi.</p>
<p class="C18 V24">Avendo cominciato a fare i conti, gli fu presentato uno che era debitore di diecimila talenti.</p>
<p class="C18 V25">E poiché quello non aveva i mezzi per pagare, il suo signore comandò che fosse venduto lui con la moglie e i figli e tutto quanto aveva, e che il debito fosse pagato.</p>
<p class="C18 V26"> Perciò il servo, gettatosi a terra, gli si prostrò davanti, dicendo: "Abbi pazienza con me e ti pagherò tutto".</p>
<p class="C18 V27">Il signore di quel servo, mosso a compassione, lo lasciò andare e gli condonò il debito.</p>
<p class="C18 V28"> Ma quel servo, uscito, trovò uno dei suoi conservi che gli doveva cento denari; e, afferratolo, lo strangolava, dicendo: "Paga quello che devi!"</p>
<p class="C18 V29"> Perciò il conservo, gettatosi a terra, lo pregava dicendo: "Abbi pazienza con me, e ti pagherò".</p>
<p class="C18 V30">Ma l'altro non volle; anzi andò e lo fece imprigionare, finché avesse pagato il debito.</p>
<p class="C18 V31">I suoi conservi, veduto il fatto, ne furono molto rattristati e andarono a riferire al loro signore tutto l'accaduto.</p>
<p class="C18 V32"> Allora il suo signore lo chiamò a sé e gli disse: "Servo malvagio, io ti ho condonato tutto quel debito, perché tu me ne supplicasti;</p>
<p class="C18 V33"> non dovevi anche tu aver pietà del tuo conservo, come io ho avuto pietà di te?"</p>
<p class="C18 V34">E il suo signore, adirato, lo diede in mano degli aguzzini fino a quando non avesse pagato tutto quello che gli doveva.</p>
<p class="C18 V35">Così vi farà anche il Padre mio celeste, se ognuno di voi non perdona di cuore al proprio fratello».</p>
<p class="C19 V1">Quando Gesù ebbe finito questi discorsi, partì dalla Galilea e se ne andò nei territori della Giudea che sono oltre il Giordano.</p>
<p class="C19 V2">Una grande folla lo seguì, e là Gesù guarì i loro malati.</p>
<p class="C19 V3">Dei farisei gli si avvicinarono per metterlo alla prova, dicendo: «È lecito mandar via la propria moglie per un motivo qualsiasi?»</p>
<p class="C19 V4">Ed egli rispose loro: «Non avete letto che il Creatore, da principio, li creò maschio e femmina e che disse:</p>
<p class="C19 V5">"Perciò l'uomo lascerà il padre e la madre, e si unirà con sua moglie, e i due saranno una sola carne?"</p>
<p class="C19 V6">Così non sono più due, ma una sola carne; quello dunque che Dio ha unito, l'uomo non lo separi».</p>
<p class="C19 V7">Essi gli dissero: «Perché dunque Mosè comandò di scriverle un atto di ripudio e di mandarla via?»</p>
<p class="C19 V8">Gesù disse loro: «Fu per la durezza dei vostri cuori che Mosè vi permise di mandar via le vostre mogli; ma da principio non era così.</p>
<p class="C19 V9">Ma io vi dico che chiunque manda via sua moglie, quando non sia per motivo di fornicazione, e ne sposa un'altra, commette adulterio».</p>
<p class="C19 V10">I discepoli gli dissero: «Se tale è la situazione dell'uomo rispetto alla donna, non conviene prender moglie».</p>
<p class="C19 V11">Ma egli rispose loro: «Non tutti sono capaci di mettere in pratica questa parola, ma soltanto quelli ai quali è dato.</p>
<p class="C19 V12">Poiché vi sono degli eunuchi che sono tali dalla nascita; vi sono degli eunuchi, i quali sono stati fatti tali dagli uomini, e vi sono degli eunuchi, i quali si sono fatti eunuchi da sé a motivo del regno dei cieli. Chi può capire, capisca».</p>
<p class="C19 V13">Allora gli furono presentati dei bambini perché imponesse loro le mani e pregasse; ma i discepoli li sgridavano.</p>
<p class="C19 V14">Ma Gesù disse: «Lasciate i bambini, non impedite che vengano da me, perché il regno dei cieli è per chi assomiglia a loro».</p>
<p class="C19 V15">E, imposte loro le mani, se ne andò via di là.</p>
<p class="C19 V16">Un tale si avvicinò a Gesù e gli disse: «Maestro, che devo fare di buono per avere la vita eterna?»</p>
<p class="C19 V17">Gesù gli rispose: «Perché m'interroghi intorno a ciò che è buono? Uno solo è il buono. Ma se vuoi entrare nella vita, osserva i comandamenti».</p>
<p class="C19 V18">«Quali?» gli chiese. E Gesù rispose: «Questi: non uccidere, non commettere adulterio, non rubare, non testimoniare il falso.</p>
<p class="C19 V19">Onora tuo padre e tua madre, e ama il tuo prossimo come te stesso».</p>
<p class="C19 V20">E il giovane a lui: «Tutte queste cose le ho osservate; che mi manca ancora?»</p>
<p class="C19 V21">Gesù gli disse: «Se vuoi essere perfetto, va' , vendi ciò che hai e dàllo ai poveri, e avrai un tesoro nei cieli; poi, vieni e seguimi».</p>
<p class="C19 V22">Ma il giovane, udita questa parola, se ne andò rattristato, perché aveva molti beni.</p>
<p class="C19 V23">E Gesù disse ai suoi discepoli: «Io vi dico in verità che difficilmente un ricco entrerà nel regno dei cieli.</p>
<p class="C19 V24">E ripeto: è più facile per un cammello passare attraverso la cruna di un ago, che per un ricco entrare nel regno di Dio».</p>
<p class="C19 V25">I suoi discepoli, udito questo, furono sbigottiti e dicevano: «Chi dunque può essere salvato?»</p>
<p class="C19 V26">Gesù fissò lo sguardo su di loro e disse: «Agli uomini questo è impossibile; ma a Dio ogni cosa è possibile».</p>
<p class="C19 V27">Allora Pietro, replicando, gli disse: «Ecco, noi abbiamo lasciato ogni cosa e ti abbiamo seguito; che ne avremo dunque?»</p>
<p class="C19 V28">E Gesù disse loro: «Io vi dico in verità che nella nuova creazione, quando il Figlio dell'uomo sarà seduto sul trono della sua gloria, anche voi, che mi avete seguito, sarete seduti su dodici troni a giudicare le dodici tribù d'Israele.</p>
<p class="C19 V29">E chiunque avrà lasciato case, o fratelli, o sorelle, o padre, o madre, o figli, o campi a causa del mio nome, ne riceverà cento volte tanto, ed erediterà la vita eterna.</p>
<p class="C19 V30">Ma molti primi saranno ultimi e molti ultimi, primi.</p>
<p class="C20 V1">«Il regno dei cieli è simile a un padron di casa, il quale, sul far del giorno, uscì a prendere a giornata degli uomini per lavorare la sua vigna.</p>
<p class="C20 V2">Si accordò con i lavoratori per un denaro al giorno e li mandò nella sua vigna.</p>
<p class="C20 V3">Uscì di nuovo verso l'ora terza, ne vide altri che se ne stavano sulla piazza disoccupati,</p>
<p class="C20 V4"> e disse loro: "Andate anche voi nella vigna e vi darò quello che sarà giusto". Ed essi andarono.</p>
<p class="C20 V5">Poi, uscito ancora verso la sesta e la nona ora, fece lo stesso.</p>
<p class="C20 V6">Uscito verso l'undicesima, ne trovò degli altri in piazza e disse loro: "Perché ve ne state qui tutto il giorno inoperosi?"</p>
<p class="C20 V7"> Essi gli dissero: "Perché nessuno ci ha presi a giornata". Egli disse loro: "Andate anche voi nella vigna".</p>
<p class="C20 V8"> Fattosi sera, il padrone della vigna disse al suo fattore: "Chiama i lavoratori e dà loro la paga, cominciando dagli ultimi fino ai primi".</p>
<p class="C20 V9">Allora vennero quelli dell'undicesima ora e ricevettero un denaro ciascuno.</p>
<p class="C20 V10">Venuti i primi, pensavano di ricever di più; ma ebbero anch'essi un denaro per ciascuno.</p>
<p class="C20 V11">Perciò, nel riceverlo, mormoravano contro il padrone di casa dicendo:</p>
<p class="C20 V12">"Questi ultimi hanno fatto un'ora sola e tu li hai trattati come noi che abbiamo sopportato il peso della giornata e sofferto il caldo".</p>
<p class="C20 V13"> Ma egli, rispondendo a uno di loro, disse: "Amico, non ti faccio alcun torto; non ti sei accordato con me per un denaro?</p>
<p class="C20 V14">Prendi il tuo e vattene; ma io voglio dare a quest'ultimo quanto a te.</p>
<p class="C20 V15"> Non mi è lecito fare del mio ciò che voglio? O vedi tu di mal occhio che io sia buono?"</p>
<p class="C20 V16">Così gli ultimi saranno primi e i primi ultimi».</p>
<p class="C20 V17">Poi Gesù, mentre saliva verso Gerusalemme, prese da parte i dodici; e cammin facendo, disse loro:</p>
<p class="C20 V18">«Ecco, noi saliamo a Gerusalemme e il Figlio dell'uomo sarà dato nelle mani dei capi dei sacerdoti e degli scribi; essi lo condanneranno a morte</p>
<p class="C20 V19">e lo consegneranno ai pagani perché sia schernito, flagellato e crocifisso; e il terzo giorno risusciterà».</p>
<p class="C20 V20">Allora la madre dei figli di Zebedeo si avvicinò a Gesù con i suoi figli, prostrandosi per fargli una richiesta.</p>
<p class="C20 V21">Ed egli le domando: «Che vuoi?» Ella gli disse: «Di' che questi miei due figli siedano l'uno alla tua destra e l'altro alla tua sinistra, nel tuo regno».</p>
<p class="C20 V22">Gesù rispose: «Voi non sapete quello che chiedete. Potete voi bere il calice che io sto per bere?» Essi gli dissero: «Sì, lo possiamo».</p>
<p class="C20 V23">Egli disse loro: «Voi certo berrete il mio calice; ma quanto al sedersi alla mia destra e alla mia sinistra, non sta a me concederlo, ma sarà dato a quelli per cui è stato preparato dal Padre mio».</p>
<p class="C20 V24">I dieci, udito ciò, furono indignati contro i due fratelli.</p>
<p class="C20 V25">Ma Gesù, chiamatili a sé, disse: «Voi sapete che i prìncipi delle nazioni le signoreggiano e che i grandi le sottomettono al loro dominio.</p>
<p class="C20 V26">Ma non è così tra di voi: anzi, chiunque vorrà essere grande tra di voi, sarà vostro servitore;</p>
<p class="C20 V27">e chiunque tra di voi vorrà essere primo, sarà vostro servo;</p>
<p class="C20 V28">appunto come il Figlio dell'uomo non è venuto per essere servito ma per servire e per dare la sua vita come prezzo di riscatto per molti».</p>
<p class="C20 V29">Mentre uscivano da Gerico, una folla lo seguì.</p>
<p class="C20 V30">E due ciechi, seduti presso la strada, avendo udito che Gesù passava, si misero a gridare: «Abbi pietà di noi, Signore, Figlio di Davide!»</p>
<p class="C20 V31">Ma la folla li sgridava, perché tacessero; essi però gridavano più forte: «Abbi pietà di noi, Signore, Figlio di Davide!»</p>
<p class="C20 V32">Gesù, fermatosi, li chiamò e disse: «Che volete che io vi faccia?»</p>
<p class="C20 V33">Ed essi: «Signore, che i nostri occhi si aprano».</p>
<p class="C20 V34">Allora Gesù, mosso a pietà, toccò i loro occhi e in quell'istante ricuperarono la vista e lo seguirono.</p>
<p class="C21 V1">Quando furono vicini a Gerusalemme e giunsero a Betfage, presso il monte degli Ulivi, Gesù mandò due discepoli,</p>
<p class="C21 V2">dicendo loro: «Andate nella borgata che è di fronte a voi; troverete un'asina legata, e un puledro con essa; scioglieteli e conduceteli da me.</p>
<p class="C21 V3">Se qualcuno vi dice qualcosa, direte che il Signore ne ha bisogno, e subito li manderà».</p>
<p class="C21 V4">Questo avvenne affinché si adempisse la parola del profeta:</p>
<p class="C21 V5">«Dite alla figlia di Sion: "Ecco il tuo re viene a te, mansueto e montato sopra un'asina, e un asinello, puledro d'asina"».</p>
<p class="C21 V6">I discepoli andarono e fecero come Gesù aveva loro ordinato;</p>
<p class="C21 V7">condussero l'asina e il puledro, vi misero sopra i loro mantelli e Gesù vi si pose a sedere.</p>
<p class="C21 V8">La maggior parte della folla stese i mantelli sulla via; altri tagliavano dei rami dagli alberi e li stendevano sulla via.</p>
<p class="C21 V9">Le folle che precedevano e quelle che seguivano, gridavano: «Osanna al Figlio di Davide! Benedetto colui che viene nel nome del Signore! Osanna nei luoghi altissimi!»</p>
<p class="C21 V10">Quando Gesù fu entrato in Gerusalemme, tutta la città fu scossa, e si diceva: «Chi è costui?»</p>
<p class="C21 V11">E le folle dicevano: «Questi è Gesù, il profeta che viene da Nazaret di Galilea».</p>
<p class="C21 V12">Gesù entrò nel tempio, e ne scacciò tutti quelli che vendevano e compravano; rovesciò le tavole dei cambiamonete e le sedie dei venditori di colombi.</p>
<p class="C21 V13"> E disse loro: «È scritto: "La mia casa sarà chiamata casa di preghiera", ma voi ne fate un covo di ladri».</p>
<p class="C21 V14">Allora vennero a lui, nel tempio, dei ciechi e degli zoppi, ed egli li guarì.</p>
<p class="C21 V15">Ma i capi dei sacerdoti e gli scribi, vedute le meraviglie che aveva fatte e i bambini che gridavano nel tempio: «Osanna al Figlio di Davide!», ne furono indignati</p>
<p class="C21 V16"> e gli dissero: «Odi tu quello che dicono costoro?» Gesù disse loro: «Sì. Non avete mai letto: "Dalla bocca dei bambini e dei lattanti hai tratto lode?"»</p>
<p class="C21 V17">E, lasciatili, se ne andò fuori della città, a Betania, dove passò la notte.</p>
<p class="C21 V18">La mattina, tornando in città, ebbe fame.</p>
<p class="C21 V19">E, vedendo un fico sulla strada, gli si accostò, ma non vi trovò altro che foglie; e gli disse: «Mai più nasca frutto da te, in eterno». E subito il fico si seccò.</p>
<p class="C21 V20">I discepoli, veduto ciò, si meravigliarono, dicendo: «Come mai il fico è diventato secco in un attimo?»</p>
<p class="C21 V21"> Gesù rispose loro: «Io vi dico in verità: Se aveste fede e non dubitaste, non soltanto fareste quello che è stato fatto al fico; ma se anche diceste a questo monte: "Togliti di là e gèttati nel mare", sarebbe fatto.</p>
<p class="C21 V22">Tutte le cose che domanderete in preghiera, se avete fede, le otterrete».</p>
<p class="C21 V23">Quando giunse nel tempio, i capi dei sacerdoti e gli anziani del popolo si accostarono a lui, mentre egli insegnava, e gli dissero: «Con quale autorità fai tu queste cose? E chi ti ha dato questa autorità?»</p>
<p class="C21 V24">Gesù rispose loro: «Anch'io vi farò una domanda; se voi mi rispondete, vi dirò anch'io con quale autorità faccio queste cose.</p>
<p class="C21 V25"> Il battesimo di Giovanni, da dove veniva? dal cielo o dagli uomini?» Ed essi ragionavano tra di loro: «Se diciamo: "Dal cielo", egli ci dirà: "Perché dunque non gli credeste?"</p>
<p class="C21 V26"> Se diciamo: "Dagli uomini", temiamo la folla, perché tutti ritengono Giovanni un profeta».</p>
<p class="C21 V27">Risposero dunque a Gesù: «Non lo sappiamo». E anch'egli disse loro: «E neppure io vi dirò con quale autorità faccio queste cose.</p>
<p class="C21 V28">«Che ve ne pare? Un uomo aveva due figli. Si avvicinò al primo e gli disse: "Figliolo, va' a lavorare nella vigna oggi".</p>
<p class="C21 V29"> Ed egli rispose: "Vado, signore"; ma non vi andò.</p>
<p class="C21 V30"> Il padre si avvicinò al secondo e gli disse la stessa cosa. Egli rispose: "Non ne ho voglia"; ma poi, pentitosi, vi andò.</p>
<p class="C21 V31">Quale dei due fece la volontà del padre?» Essi gli dissero: «L'ultimo». E Gesù a loro: «Io vi dico in verità: I pubblicani e le prostitute entrano prima di voi nel regno di Dio.</p>
<p class="C21 V32">Poiché Giovanni è venuto a voi per la via della giustizia, e voi non gli avete creduto; ma i pubblicani e le prostitute gli hanno creduto; e voi, che avete visto questo, non vi siete pentiti neppure dopo per credere a lui.</p>
<p class="C21 V33">«Udite un'altra parabola: C'era un padron di casa, il quale piantò una vigna, le fece attorno una siepe, vi scavò una buca per pigiare l'uva e vi costruì una torre; poi l'affittò a dei vignaiuoli e se ne andò in viaggio.</p>
<p class="C21 V34">Quando fu vicina la stagione dei frutti, mandò i suoi servi dai vignaiuoli per ricevere i frutti della vigna.</p>
<p class="C21 V35">Ma i vignaiuoli presero i servi e ne picchiarono uno, ne uccisero un altro e un altro lo lapidarono.</p>
<p class="C21 V36">Da capo mandò degli altri servi, in numero maggiore dei primi; ma quelli li trattarono allo stesso modo.</p>
<p class="C21 V37"> Finalmente, mandò loro suo figlio, dicendo: "Avranno rispetto per mio figlio".</p>
<p class="C21 V38">Ma i vignaiuoli, veduto il figlio, dissero tra di loro: "Costui è l'erede; venite, uccidiamolo, e facciamo nostra la sua eredità".</p>
<p class="C21 V39">Lo presero, lo cacciarono fuori della vigna e l'uccisero.</p>
<p class="C21 V40">Quando verrà il padrone della vigna, che farà a quei vignaiuoli?»</p>
<p class="C21 V41">Essi gli risposero: «Li farà perire malamente, quei malvagi, e affiderà la vigna ad altri vignaiuoli i quali gliene renderanno il frutto a suo tempo».</p>
<p class="C21 V42"> Gesù disse loro: «Non avete mai letto nelle Scritture: "La pietra che i costruttori hanno rifiutata è diventata pietra angolare; ciò è stato fatto dal Signore, ed è cosa meravigliosa agli occhi nostri"?</p>
<p class="C21 V43">Perciò vi dico che il regno di Dio vi sarà tolto, e sarà dato a gente che ne faccia i frutti.</p>
<p class="C21 V44">Chi cadrà su questa pietra sarà sfracellato; ed essa stritolerà colui sul quale cadrà».</p>
<p class="C21 V45">I capi dei sacerdoti e i farisei, udite le sue parabole, capirono che parlava di loro;</p>
<p class="C21 V46">e cercavano di prenderlo, ma ebbero paura della folla, che lo riteneva un profeta.</p>
<p class="C22 V1">Gesù ricominciò a parlare loro in parabole, dicendo:</p>
<p class="C22 V2">«Il regno dei cieli è simile a un re, il quale fece le nozze di suo figlio.</p>
<p class="C22 V3">Mandò i suoi servi a chiamare gli invitati alle nozze; ma questi non vollero venire.</p>
<p class="C22 V4"> Mandò una seconda volta altri servi, dicendo: "Dite agli invitati: Io ho preparato il mio pranzo; i miei buoi e i miei animali ingrassati sono ammazzati; tutto è pronto; venite alle nozze".</p>
<p class="C22 V5">Ma quelli, non curandosene, se ne andarono, chi al suo campo, chi al suo commercio;</p>
<p class="C22 V6">altri poi, presero i suoi servi, li maltrattarono e li uccisero.</p>
<p class="C22 V7">Allora il re si adirò, mandò le sue truppe a sterminare quegli omicidi e a bruciare la loro città.</p>
<p class="C22 V8"> Quindi disse ai suoi servi: "Le nozze sono pronte, ma gli invitati non ne erano degni.</p>
<p class="C22 V9"> Andate dunque ai crocicchi delle strade e chiamate alle nozze quanti troverete".</p>
<p class="C22 V10">E quei servi, usciti per le strade, radunarono tutti quelli che trovarono, cattivi e buoni; e la sala delle nozze fu piena di commensali.</p>
<p class="C22 V11">Ora il re entrò per vedere quelli che erano a tavola e notò là un uomo che non aveva l'abito di nozze.</p>
<p class="C22 V12"> E gli disse: "Amico, come sei entrato qui senza avere un abito di nozze?" E costui rimase con la bocca chiusa.</p>
<p class="C22 V13"> Allora il re disse ai servitori: "Legatelo mani e piedi e gettatelo nelle tenebre di fuori. Lì sarà il pianto e lo stridor dei denti".</p>
<p class="C22 V14">Poiché molti sono i chiamati, ma pochi gli eletti».</p>
<p class="C22 V15">Allora i farisei si ritirarono e tennero consiglio per vedere di coglierlo in fallo nelle sue parole.</p>
<p class="C22 V16">E gli mandarono i loro discepoli con gli erodiani a dirgli: «Maestro, noi sappiamo che sei sincero e insegni la via di Dio secondo verità, e non hai riguardi per nessuno, perché non badi all'apparenza delle persone.</p>
<p class="C22 V17">Dicci dunque: Che te ne pare? È lecito, o no, pagare il tributo a Cesare?»</p>
<p class="C22 V18">Ma Gesù, conoscendo la loro malizia, disse: «Perché mi tentate, ipocriti?</p>
<p class="C22 V19">Mostratemi la moneta del tributo». Ed essi gli porsero un denaro.</p>
<p class="C22 V20">Ed egli domandò loro: «Di chi è questa effigie e questa iscrizione?»</p>
<p class="C22 V21">Gli risposero: «Di Cesare». E Gesù disse loro: «Rendete dunque a Cesare quello che è di Cesare, e a Dio quello che è di Dio».</p>
<p class="C22 V22">Ed essi, udito ciò, si stupirono e, lasciatolo, se ne andarono.</p>
<p class="C22 V23">In quello stesso giorno vennero a lui dei sadducei, i quali dicono che non vi è risurrezione, e gli domandarono:</p>
<p class="C22 V24"> «Maestro, Mosè ha detto: "Se uno muore senza figli, il fratello suo sposi la moglie di lui e dia una discendenza a suo fratello".</p>
<p class="C22 V25">Vi erano tra di noi sette fratelli; il primo, ammogliatosi, morì; e, non avendo prole, lasciò sua moglie a suo fratello.</p>
<p class="C22 V26">Lo stesso fece pure il secondo, poi il terzo, fino al settimo.</p>
<p class="C22 V27">Infine, dopo tutti, morì anche la donna.</p>
<p class="C22 V28">Alla risurrezione, dunque, di quale dei sette sarà ella moglie? Poiché tutti l'hanno avuta».</p>
<p class="C22 V29">Ma Gesù rispose loro: «Voi errate, perché non conoscete le Scritture, né la potenza di Dio.</p>
<p class="C22 V30">Perché alla risurrezione non si prende né si dà moglie; ma i risorti sono come angeli nei cieli.</p>
<p class="C22 V31">Quanto poi alla risurrezione dei morti, non avete letto quello che vi è stato detto da Dio:</p>
<p class="C22 V32">"Io sono il Dio d'Abraamo, il Dio d'Isacco e il Dio di Giacobbe"? Egli non è il Dio dei morti, ma dei vivi».</p>
<p class="C22 V33">E la folla, udite queste cose, stupiva del suo insegnamento.</p>
<p class="C22 V34">I farisei, udito che egli aveva chiuso la bocca ai sadducei, si radunarono;</p>
<p class="C22 V35">e uno di loro, dottore della legge, gli domandò, per metterlo alla prova:</p>
<p class="C22 V36">«Maestro, qual è, nella legge, il gran comandamento?»</p>
<p class="C22 V37"> Gesù gli disse: «"Ama il Signore Dio tuo con tutto il tuo cuore, con tutta la tua anima e con tutta la tua mente".</p>
<p class="C22 V38">Questo è il grande e il primo comandamento.</p>
<p class="C22 V39"> Il secondo, simile a questo, è: "Ama il tuo prossimo come te stesso".</p>
<p class="C22 V40">Da questi due comandamenti dipendono tutta la legge e i profeti».</p>
<p class="C22 V41">Essendo i farisei riuniti, Gesù li interrogò,</p>
<p class="C22 V42">dicendo: «Che cosa pensate del Cristo? Di chi è figlio?» Essi gli risposero: «Di Davide».</p>
<p class="C22 V43">Ed egli a loro: «Come mai dunque Davide, ispirato dallo Spirito, lo chiama Signore, dicendo:</p>
<p class="C22 V44"> "Il Signore ha detto al mio Signore: Siedi alla mia destra finché io abbia messo i tuoi nemici sotto i tuoi piedi?"'</p>
<p class="C22 V45">Se dunque Davide lo chiama Signore, come può essere suo figlio?»</p>
<p class="C22 V46">E nessuno poteva replicargli parola; da quel giorno nessuno ardì più interrogarlo.</p>
<p class="C23 V1">Allora Gesù parlò alla folla e ai suoi discepoli,</p>
<p class="C23 V2">dicendo: «Gli scribi e i farisei siedono sulla cattedra di Mosè.</p>
<p class="C23 V3">Fate dunque e osservate tutte le cose che vi diranno, ma non fate secondo le loro opere; perché dicono e non fanno.</p>
<p class="C23 V4">Infatti, legano dei fardelli pesanti e li mettono sulle spalle della gente; ma loro non li vogliono muovere neppure con un dito.</p>
<p class="C23 V5">Tutte le loro opere le fanno per essere osservati dagli uomini; infatti allargano le loro filatterie e allungano le frange dei mantelli;</p>
<p class="C23 V6">amano i primi posti nei conviti, i primi seggi nelle sinagoghe,</p>
<p class="C23 V7"> i saluti nelle piazze ed essere chiamati dalla gente: "Rabbì!"</p>
<p class="C23 V8"> Ma voi non vi fate chiamare "Rabbì"; perché uno solo è il vostro Maestro, e voi siete tutti fratelli.</p>
<p class="C23 V9">Non chiamate nessuno sulla terra vostro padre, perché uno solo è il Padre vostro, quello che è nei cieli.</p>
<p class="C23 V10">Non vi fate chiamare guide, perché una sola è la vostra Guida, il Cristo;</p>
<p class="C23 V11">ma il maggiore tra di voi sia vostro servitore.</p>
<p class="C23 V12">Chiunque si innalzerà sarà abbassato e chiunque si abbasserà sarà innalzato.»</p>
<p class="C23 V13">«Ma guai a voi, scribi e farisei ipocriti, perché serrate il regno dei cieli davanti alla gente; poiché non vi entrate voi, né lasciate entrare quelli che cercano di entrare.</p>
<p class="C23 V14">Guai a voi, scribi e farisei ipocriti, perché divorate le case delle vedove e fate lunghe preghiere per mettervi in mostra; perciò riceverete maggior condanna.</p>
<p class="C23 V15">Guai a voi, scribi e farisei ipocriti, perché viaggiate per mare e per terra per fare un proselito; e quando lo avete fatto, lo rendete figlio della geenna il doppio di voi.</p>
<p class="C23 V16">Guai a voi, guide cieche, che dite: Se uno giura per il tempio, non importa; ma se giura per l'oro del tempio, resta obbligato.</p>
<p class="C23 V17">Stolti e ciechi! Che cosa è più grande: l'oro o il tempio che santifica l'oro?</p>
<p class="C23 V18">E se uno, voi dite, giura per l'altare, non importa; ma se giura per l'offerta che c'è sopra, resta obbligato.</p>
<p class="C23 V19">Ciechi! Che cosa è più grande: l'offerta o l'altare che santifica l'offerta?</p>
<p class="C23 V20">Chi dunque giura per l'altare, giura per esso e per tutto quello che c'è sopra;</p>
<p class="C23 V21">e chi giura per il tempio, giura per esso e per Colui che lo abita;</p>
<p class="C23 V22">e chi giura per il cielo, giura per il trono di Dio e per Colui che vi siede sopra.</p>
<p class="C23 V23">Guai a voi, scribi e farisei ipocriti, perché pagate la decima della menta, dell'aneto e del comino, e trascurate le cose più importanti della legge: il giudizio, la misericordia, e la fede. Queste sono le cose che bisognava fare, senza tralasciare le altre.</p>
<p class="C23 V24">Guide cieche, che filtrate il moscerino e inghiottite il cammello.</p>
<p class="C23 V25">Guai a voi, scribi e farisei ipocriti, perché pulite l'esterno del bicchiere e del piatto, mentre dentro sono pieni di rapina e d'intemperanza.</p>
<p class="C23 V26">Fariseo cieco, pulisci prima l'interno del bicchiere e del piatto, affinché anche l'esterno diventi pulito.</p>
<p class="C23 V27">Guai a voi, scribi e farisei ipocriti, perché siete simili a sepolcri imbiancati, che appaiono belli di fuori, ma dentro sono pieni d'ossa di morti e d'ogni immondizia.</p>
<p class="C23 V28">Così anche voi, di fuori sembrate giusti alla gente; ma dentro siete pieni d'ipocrisia e d'iniquità.</p>
<p class="C23 V29">Guai a voi, scribi e farisei ipocriti, perché costruite i sepolcri ai profeti e adornate le tombe dei giusti</p>
<p class="C23 V30"> e dite: "Se fossimo vissuti ai tempi dei nostri padri, non saremmo stati loro complici nello spargere il sangue dei profeti!"</p>
<p class="C23 V31">In tal modo voi testimoniate contro voi stessi, di essere figli di coloro che uccisero i profeti.</p>
<p class="C23 V32">E colmate pure la misura dei vostri padri!</p>
<p class="C23 V33">Serpenti, razza di vipere, come scamperete al giudizio della geenna?</p>
<p class="C23 V34">Perciò ecco, io vi mando dei profeti, dei saggi e degli scribi; di questi, alcuni ne ucciderete e metterete in croce; altri ne flagellerete nelle vostre sinagoghe e li perseguiterete di città in città,</p>
<p class="C23 V35">affinché ricada su di voi tutto il sangue giusto sparso sulla terra, dal sangue del giusto Abele, fino al sangue di Zaccaria, figlio di Barachia, che voi uccideste fra il tempio e l'altare.</p>
<p class="C23 V36">Io vi dico in verità che tutto ciò ricadrà su questa generazione.</p>
<p class="C23 V37">«Gerusalemme, Gerusalemme, che uccidi i profeti e lapidi quelli che ti sono mandati, quante volte ho voluto raccogliere i tuoi figli, come la chioccia raccoglie i suoi pulcini sotto le ali; e voi non avete voluto!</p>
<p class="C23 V38">Ecco, la vostra casa sta per esservi lasciata deserta.</p>
<p class="C23 V39"> Infatti vi dico che da ora in avanti non mi vedrete più, finché non direte: "Benedetto colui che viene nel nome del Signore!"»</p>
<p class="C24 V1">Mentre Gesù usciva dal tempio e se ne andava, i suoi discepoli gli si avvicinarono per fargli osservare gli edifici del tempio.</p>
<p class="C24 V2">Ma egli rispose loro: «Vedete tutte queste cose? Io vi dico in verità: Non sarà lasciata qui pietra su pietra che non sia diroccata».</p>
<p class="C24 V3">Mentre egli era seduto sul monte degli Ulivi, i discepoli gli si avvicinarono in disparte, dicendo: «Dicci, quando avverranno queste cose e quale sarà il segno della tua venuta e della fine dell'età presente?»</p>
<p class="C24 V4">Gesù rispose loro: «Guardate che nessuno vi seduca.</p>
<p class="C24 V5"> Poiché molti verranno nel mio nome, dicendo: "Io sono il Cristo". E ne sedurranno molti.</p>
<p class="C24 V6">Voi udrete parlare di guerre e di rumori di guerre; guardate di non turbarvi, infatti bisogna che questo avvenga, ma non sarà ancora la fine.</p>
<p class="C24 V7">Perché insorgerà nazione contro nazione e regno contro regno; ci saranno carestie e terremoti in vari luoghi;</p>
<p class="C24 V8">ma tutto questo non sarà che principio di dolori.</p>
<p class="C24 V9">Allora vi abbandoneranno all'oppressione e vi uccideranno e sarete odiati da tutte le genti a motivo del mio nome.</p>
<p class="C24 V10">Allora molti si svieranno, si tradiranno e si odieranno a vicenda.</p>
<p class="C24 V11">Molti falsi profeti sorgeranno e sedurranno molti.</p>
<p class="C24 V12">Poiché l'iniquità aumenterà, l'amore dei più si raffredderà.</p>
<p class="C24 V13">Ma chi avrà perseverato sino alla fine sarà salvato.</p>
<p class="C24 V14">E questo vangelo del regno sarà predicato in tutto il mondo, affinché ne sia resa testimonianza a tutte le genti; allora verrà la fine.</p>
<p class="C24 V15">«Quando dunque vedrete l'abominazione della desolazione, della quale ha parlato il profeta Daniele, posta in luogo santo (chi legge faccia attenzione!),</p>
<p class="C24 V16">allora quelli che saranno nella Giudea, fuggano ai monti;</p>
<p class="C24 V17">chi sarà sulla terrazza non scenda per prendere quello che è in casa sua;</p>
<p class="C24 V18">e chi sarà nel campo non torni indietro a prendere la sua veste.</p>
<p class="C24 V19">Guai alle donne che saranno incinte e a quelle che allatteranno in quei giorni!</p>
<p class="C24 V20">Pregate che la vostra fuga non avvenga d'inverno né di sabato;</p>
<p class="C24 V21">perché allora vi sarà una grande tribolazione, quale non v'è stata dal principio del mondo fino ad ora, né mai più vi sarà.</p>
<p class="C24 V22">Se quei giorni non fossero stati abbreviati, nessuno scamperebbe; ma, a motivo degli eletti, quei giorni saranno abbreviati.</p>
<p class="C24 V23"> Allora, se qualcuno vi dice: "Il Cristo è qui", oppure: "È là", non lo credete;</p>
<p class="C24 V24">perché sorgeranno falsi cristi e falsi profeti, e faranno grandi segni e prodigi da sedurre, se fosse possibile, anche gli eletti.</p>
<p class="C24 V25">Ecco, ve l'ho predetto.</p>
<p class="C24 V26">Se dunque vi dicono: "Eccolo, è nel deserto", non v'andate; "eccolo, è nelle stanze interne", non lo credete;</p>
<p class="C24 V27">infatti, come il lampo esce da levante e si vede fino a ponente, così sarà la venuta del Figlio dell'uomo.</p>
<p class="C24 V28">Dovunque sarà il cadavere, lì si raduneranno le aquile.</p>
<p class="C24 V29">Subito dopo la tribolazione di quei giorni, il sole si oscurerà, la luna non darà più il suo splendore, le stelle cadranno dal cielo e le potenze dei cieli saranno scrollate.</p>
<p class="C24 V30">Allora apparirà nel cielo il segno del Figlio dell'uomo; e allora tutte le tribù della terra faranno cordoglio e vedranno il Figlio dell'uomo venire sulle nuvole del cielo con gran potenza e gloria.</p>
<p class="C24 V31">E manderà i suoi angeli con gran suono di tromba per riunire i suoi eletti dai quattro venti, da un capo all'altro dei cieli.</p>
<p class="C24 V32">Imparate dal fico questa similitudine: quando già i suoi rami si fanno teneri e mettono le foglie, voi sapete che l'estate è vicina.</p>
<p class="C24 V33">Così anche voi, quando vedrete tutte queste cose, sappiate che egli è vicino, proprio alle porte.</p>
<p class="C24 V34">Io vi dico in verità che questa generazione non passerà prima che tutte queste cose siano avvenute.</p>
<p class="C24 V35">Il cielo e la terra passeranno, ma le mie parole non passeranno.</p>
<p class="C24 V36">«Ma quanto a quel giorno e a quell'ora nessuno li sa, neppure gli angeli del cielo, neppure il Figlio, ma il Padre solo.</p>
<p class="C24 V37">Come fu ai giorni di Noè, così sarà alla venuta del Figlio dell'uomo.</p>
<p class="C24 V38">Infatti, come nei giorni prima del diluvio si mangiava e si beveva, si prendeva moglie e s'andava a marito, fino al giorno in cui Noè entrò nell'arca,</p>
<p class="C24 V39">e la gente non si accorse di nulla, finché venne il diluvio che portò via tutti quanti, così avverrà alla venuta del Figlio dell'uomo.</p>
<p class="C24 V40">Allora due saranno nel campo; l'uno sarà preso e l'altro lasciato;</p>
<p class="C24 V41">due donne macineranno al mulino: l'una sarà presa e l'altra lasciata.</p>
<p class="C24 V42">Vegliate, dunque, perché non sapete in quale giorno il vostro Signore verrà.</p>
<p class="C24 V43">Ma sappiate questo, che se il padrone di casa sapesse a quale ora della notte il ladro deve venire, veglierebbe e non lascerebbe scassinare la sua casa.</p>
<p class="C24 V44">Perciò, anche voi siate pronti; perché, nell'ora che non pensate, il Figlio dell'uomo verrà.</p>
<p class="C24 V45">Qual è mai il servo fedele e prudente che il padrone ha costituito sui domestici per dare loro il vitto a suo tempo?</p>
<p class="C24 V46">Beato quel servo che il padrone, arrivando, troverà così occupato!</p>
<p class="C24 V47">Io vi dico in verità che lo costituirà su tutti i suoi beni.</p>
<p class="C24 V48"> Ma, se egli è un servo malvagio che dice in cuor suo: "Il mio padrone tarda a venire";</p>
<p class="C24 V49">e comincia a battere i suoi conservi, a mangiare e bere con gli ubriaconi,</p>
<p class="C24 V50">il padrone di quel servo verrà nel giorno che non se l'aspetta, nell'ora che non sa,</p>
<p class="C24 V51">e lo farà punire a colpi di flagello e gli assegnerà la sorte degli ipocriti. Lì sarà il pianto e lo stridor dei denti.</p>
<p class="C25 V1">«Allora il regno dei cieli sarà simile a dieci vergini le quali, prese le loro lampade, uscirono a incontrare lo sposo.</p>
<p class="C25 V2">Cinque di loro erano stolte e cinque avvedute;</p>
<p class="C25 V3">le stolte, nel prendere le loro lampade, non avevano preso con sé dell'olio;</p>
<p class="C25 V4">mentre le avvedute, insieme con le loro lampade, avevano preso dell'olio nei vasi.</p>
<p class="C25 V5">Siccome lo sposo tardava, tutte divennero assonnate e si addormentarono.</p>
<p class="C25 V6"> Verso mezzanotte si levò un grido: "Ecco lo sposo, uscitegli incontro!"</p>
<p class="C25 V7">Allora tutte quelle vergini si svegliarono e prepararono le loro lampade.</p>
<p class="C25 V8"> E le stolte dissero alle avvedute: "Dateci del vostro olio, perché le nostre lampade si spengono".</p>
<p class="C25 V9"> Ma le avvedute risposero: "No, perché non basterebbe per noi e per voi; andate piuttosto dai venditori e compratevene!"</p>
<p class="C25 V10">Ma, mentre quelle andavano a comprarne, arrivò lo sposo; e quelle che erano pronte entrarono con lui nella sala delle nozze, e la porta fu chiusa.</p>
<p class="C25 V11"> Più tardi vennero anche le altre vergini, dicendo: "Signore, Signore, aprici!"</p>
<p class="C25 V12"> Ma egli rispose: "Io vi dico in verità: Non vi conosco".</p>
<p class="C25 V13">Vegliate dunque, perché non sapete né il giorno né l'ora.</p>
<p class="C25 V14">«Poiché avverrà come a un uomo il quale, partendo per un viaggio, chiamò i suoi servi e affidò loro i suoi beni.</p>
<p class="C25 V15">A uno diede cinque talenti, a un altro due e a un altro uno, a ciascuno secondo la sua capacità; e partì.</p>
<p class="C25 V16">Subito, colui che aveva ricevuto i cinque talenti andò a farli fruttare, e ne guadagnò altri cinque.</p>
<p class="C25 V17">Allo stesso modo, quello dei due talenti ne guadagnò altri due.</p>
<p class="C25 V18">Ma colui che ne aveva ricevuto uno, andò a fare una buca in terra e vi nascose il denaro del suo padrone.</p>
<p class="C25 V19">Dopo molto tempo, il padrone di quei servi ritornò a fare i conti con loro.</p>
<p class="C25 V20"> Colui che aveva ricevuto i cinque talenti venne e presentò altri cinque talenti, dicendo: "Signore, tu mi affidasti cinque talenti: ecco, ne ho guadagnati altri cinque".</p>
<p class="C25 V21"> Il suo padrone gli disse: "Va bene, servo buono e fedele; sei stato fedele in poca cosa, ti costituirò sopra molte cose; entra nella gioia del tuo Signore".</p>
<p class="C25 V22"> Poi, si presentò anche quello dei due talenti e disse: "Signore, tu mi affidasti due talenti; ecco, ne ho guadagnati altri due".</p>
<p class="C25 V23"> Il suo padrone gli disse: "Va bene, servo buono e fedele, sei stato fedele in poca cosa, ti costituirò sopra molte cose; entra nella gioia del tuo Signore".</p>
<p class="C25 V24"> Poi si avvicinò anche quello che aveva ricevuto un talento solo, e disse: "Signore, io sapevo che tu sei un uomo duro, che mieti dove non hai seminato e raccogli dove non hai sparso;</p>
<p class="C25 V25"> ho avuto paura e sono andato a nascondere il tuo talento sotto terra; eccoti il tuo".</p>
<p class="C25 V26"> Il suo padrone gli rispose: "Servo malvagio e fannullone, tu sapevi che io mieto dove non ho seminato e raccolgo dove non ho sparso;</p>
<p class="C25 V27">dovevi dunque portare il mio denaro dai banchieri; al mio ritorno avrei ritirato il mio con l'interesse.</p>
<p class="C25 V28">Toglietegli dunque il talento e datelo a colui che ha i dieci talenti.</p>
<p class="C25 V29">Poiché a chiunque ha, sarà dato ed egli sovrabbonderà; ma a chi non ha, sarà tolto anche quello che ha.</p>
<p class="C25 V30"> E quel servo inutile, gettatelo nelle tenebre di fuori. Lì sarà il pianto e lo stridor dei denti".</p>
<p class="C25 V31">«Quando il Figlio dell'uomo verrà nella sua gloria con tutti gli angeli, prenderà posto sul suo trono glorioso.</p>
<p class="C25 V32">E tutte le genti saranno riunite davanti a lui ed egli separerà gli uni dagli altri, come il pastore separa le pecore dai capri;</p>
<p class="C25 V33">e metterà le pecore alla sua destra e i capri alla sinistra.</p>
<p class="C25 V34">Allora il re dirà a quelli della sua destra: "Venite, voi, i benedetti del Padre mio; ereditate il regno che v'è stato preparato fin dalla fondazione del mondo.</p>
<p class="C25 V35">Perché ebbi fame e mi deste da mangiare; ebbi sete e mi deste da bere; fui straniero e mi accoglieste;</p>
<p class="C25 V36"> fui nudo e mi vestiste; fui ammalato e mi visitaste; fui in prigione e veniste a trovarmi".</p>
<p class="C25 V37"> Allora i giusti gli risponderanno: "Signore, quando mai ti abbiamo visto affamato e ti abbiamo dato da mangiare? O assetato e ti abbiamo dato da bere?</p>
<p class="C25 V38">Quando mai ti abbiamo visto straniero e ti abbiamo accolto? O nudo e ti abbiamo vestito?</p>
<p class="C25 V39"> Quando mai ti abbiamo visto ammalato o in prigione e siamo venuti a trovarti?"</p>
<p class="C25 V40">E il re risponderà loro: "In verità vi dico che in quanto lo avete fatto a uno di questi miei minimi fratelli, l'avete fatto a me".</p>
<p class="C25 V41"> Allora dirà anche a quelli della sua sinistra: "Andate via da me, maledetti, nel fuoco eterno, preparato per il diavolo e per i suoi angeli!</p>
<p class="C25 V42">Perché ebbi fame e non mi deste da mangiare; ebbi sete e non mi deste da bere;</p>
<p class="C25 V43">fui straniero e non m'accoglieste; nudo e non mi vestiste; malato e in prigione, e non mi visitaste".</p>
<p class="C25 V44"> Allora anche questi gli risponderanno, dicendo: "Signore, quando ti abbiamo visto aver fame, o sete, o essere straniero, o nudo, o ammalato, o in prigione, e non ti abbiamo assistito?"</p>
<p class="C25 V45">Allora risponderà loro: "In verità vi dico che in quanto non l'avete fatto a uno di questi minimi, non l'avete fatto neppure a me".</p>
<p class="C25 V46">Questi se ne andranno a punizione eterna; ma i giusti a vita eterna».</p>
<p class="C26 V1">Quando Gesù ebbe finito tutti questi discorsi, disse ai suoi discepoli:</p>
<p class="C26 V2">«Voi sapete che fra due giorni è la Pasqua, e il Figlio dell'uomo sarà consegnato per essere crocifisso».</p>
<p class="C26 V3">Allora i capi dei sacerdoti e gli anziani del popolo si riunirono nel palazzo del sommo sacerdote che si chiamava Caiafa,</p>
<p class="C26 V4">e deliberarono di prendere Gesù con inganno e di farlo morire.</p>
<p class="C26 V5">Ma dicevano: «Non durante la festa, perché non accada qualche tumulto nel popolo».</p>
<p class="C26 V6">Mentre Gesù era a Betania, in casa di Simone il lebbroso,</p>
<p class="C26 V7">venne a lui una donna che aveva un vaso di alabastro pieno d'olio profumato di gran valore e lo versò sul capo di lui che stava a tavola.</p>
<p class="C26 V8">Veduto ciò, i discepoli si indignarono e dissero: «Perché questo spreco?</p>
<p class="C26 V9">Quest'olio si sarebbe potuto vendere caro e dare il denaro ai poveri».</p>
<p class="C26 V10">Ma Gesù se ne accorse e disse loro: «Perché date noia a questa donna? Ha fatto una buona azione verso di me.</p>
<p class="C26 V11">Perché i poveri li avete sempre con voi, ma me non mi avete sempre.</p>
<p class="C26 V12">Versando quest'olio sul mio corpo, lo ha fatto in vista della mia sepoltura.</p>
<p class="C26 V13">In verità vi dico che in tutto il mondo, dovunque sarà predicato questo vangelo, anche ciò che ella ha fatto sarà raccontato in memoria di lei».</p>
<p class="C26 V14">Allora uno dei dodici, che si chiamava Giuda Iscariota, andò dai capi dei sacerdoti,</p>
<p class="C26 V15">e disse loro: «Che cosa siete disposti a darmi, se io ve lo consegno?» Ed essi gli fissarono trenta sicli d'argento.</p>
<p class="C26 V16">Da quell'ora cercava il momento opportuno per consegnarlo.</p>
<p class="C26 V17">Il primo giorno degli azzimi, i discepoli si avvicinarono a Gesù e gli dissero: «Dove vuoi che ti prepariamo la cena pasquale?»</p>
<p class="C26 V18"> Egli disse: «Andate in città dal tale e ditegli: "Il Maestro dice: Il mio tempo è vicino; farò la Pasqua da te, con i miei discepoli"».</p>
<p class="C26 V19">E i discepoli fecero come Gesù aveva loro ordinato e prepararono la Pasqua.</p>
<p class="C26 V20">Quando fu sera, si mise a tavola con i dodici discepoli.</p>
<p class="C26 V21">Mentre mangiavano, disse: «In verità vi dico: Uno di voi mi tradirà».</p>
<p class="C26 V22">Ed essi, profondamente rattristati, cominciarono a dirgli uno dopo l'altro: «Sono forse io, Signore?»</p>
<p class="C26 V23">Ma egli rispose: «Colui che ha messo con me la mano nel piatto, quello mi tradirà.</p>
<p class="C26 V24">Certo, il Figlio dell'uomo se ne va, come è scritto di lui; ma guai a quell'uomo dal quale il Figlio dell'uomo è tradito! Meglio sarebbe per quell'uomo se non fosse mai nato».</p>
<p class="C26 V25">E Giuda, il traditore, prese a dire: «Sono forse io, Maestro?» E Gesù a lui: «Lo hai detto».</p>
<p class="C26 V26">Mentre mangiavano, Gesù prese del pane e, dopo aver detto la benedizione, lo ruppe e lo diede ai suoi discepoli dicendo: «Prendete, mangiate, questo è il mio corpo».</p>
<p class="C26 V27">Poi, preso un calice e rese grazie, lo diede loro, dicendo: «Bevetene tutti,</p>
<p class="C26 V28">perché questo è il mio sangue, il sangue del patto, il quale è sparso per molti per il perdono dei peccati.</p>
<p class="C26 V29">Vi dico che da ora in poi non berrò più di questo frutto della vigna, fino al giorno che lo berrò nuovo con voi nel regno del Padre mio».</p>
<p class="C26 V30">Dopo che ebbero cantato l'inno, uscirono per andare al monte degli Ulivi.</p>
<p class="C26 V31">Allora Gesù disse loro: «Questa notte voi tutti avrete in me un'occasione di caduta; perché è scritto: "Io percoterò il pastore e le pecore del gregge saranno disperse".</p>
<p class="C26 V32">Ma dopo che sarò risuscitato, vi precederò in Galilea».</p>
<p class="C26 V33">Pietro, rispondendo, gli disse: «Quand'anche tu fossi per tutti un'occasione di caduta, non lo sarai mai per me».</p>
<p class="C26 V34">Gesù gli disse: «In verità ti dico che questa stessa notte, prima che il gallo canti, tu mi rinnegherai tre volte».</p>
<p class="C26 V35">E Pietro a lui: «Quand'anche dovessi morire con te, non ti rinnegherò». E lo stesso dissero pure tutti i discepoli.</p>
<p class="C26 V36">Allora Gesù andò con loro in un podere chiamato Getsemani e disse ai discepoli: «Sedete qui finché io sia andato là e abbia pregato».</p>
<p class="C26 V37">E, presi con sé Pietro e i due figli di Zebedeo, cominciò a essere triste e angosciato.</p>
<p class="C26 V38">Allora disse loro: «L'anima mia è oppressa da tristezza mortale; rimanete qui e vegliate con me».</p>
<p class="C26 V39">E, andato un po' più avanti, si gettò con la faccia a terra, pregando, e dicendo: «Padre mio, se è possibile, passi oltre da me questo calice! Ma pure, non come voglio io, ma come tu vuoi».</p>
<p class="C26 V40">Poi tornò dai discepoli e li trovò addormentati. E disse a Pietro: «Così, non siete stati capaci di vegliare con me un'ora sola?</p>
<p class="C26 V41">Vegliate e pregate, affinché non cadiate in tentazione; lo spirito è pronto, ma la carne è debole».</p>
<p class="C26 V42">Di nuovo, per la seconda volta, andò e pregò, dicendo: «Padre mio, se non è possibile che questo calice passi oltre da me, senza che io lo beva, sia fatta la tua volontà».</p>
<p class="C26 V43">E, tornato, li trovò addormentati, perché i loro occhi erano appesantiti.</p>
<p class="C26 V44">Allora, lasciatili, andò di nuovo e pregò per la terza volta, ripetendo le medesime parole.</p>
<p class="C26 V45">Poi tornò dai discepoli e disse loro: «Dormite pure oramai, e riposatevi! Ecco, l'ora è vicina, e il Figlio dell'uomo è dato nelle mani dei peccatori.</p>
<p class="C26 V46">Alzatevi, andiamo; ecco, colui che mi tradisce è vicino».</p>
<p class="C26 V47">Mentre parlava ancora, ecco arrivare Giuda, uno dei dodici, e insieme a lui una gran folla con spade e bastoni, da parte dei capi dei sacerdoti e degli anziani del popolo.</p>
<p class="C26 V48">Colui che lo tradiva, aveva dato loro un segnale, dicendo: «Quello che bacerò, è lui; prendetelo».</p>
<p class="C26 V49">E in quell'istante, avvicinatosi a Gesù, gli disse: «Ti saluto, Maestro!» e gli diede un lungo bacio.</p>
<p class="C26 V50">Ma Gesù gli disse: «Amico, che cosa sei venuto a fare?» Allora, avvicinatisi, gli misero le mani addosso e lo presero.</p>
<p class="C26 V51">Ed ecco, uno di quelli che erano con lui, stesa la mano, prese la spada, la sfoderò e, colpito il servo del sommo sacerdote, gli recise l'orecchio.</p>
<p class="C26 V52">Allora Gesù gli disse: «Riponi la tua spada al suo posto, perché tutti quelli che prendono la spada, periranno di spada.</p>
<p class="C26 V53">Credi forse che io non potrei pregare il Padre mio che mi manderebbe in questo istante più di dodici legioni d'angeli?</p>
<p class="C26 V54">Come dunque si adempirebbero le Scritture, secondo le quali bisogna che così avvenga?»</p>
<p class="C26 V55">In quel momento Gesù disse alla folla: «Voi siete usciti con spade e bastoni, come contro un brigante, per prendermi. Ogni giorno sedevo nel tempio a insegnare e voi non mi avete preso;</p>
<p class="C26 V56">ma tutto questo è avvenuto affinché si adempissero le Scritture dei profeti». Allora tutti i discepoli l'abbandonarono e fuggirono.</p>
<p class="C26 V57">Quelli che avevano preso Gesù, lo condussero da Caiafa, sommo sacerdote, presso il quale erano riuniti gli scribi e gli anziani.</p>
<p class="C26 V58">Pietro lo seguiva da lontano, finché giunsero al cortile del sommo sacerdote; ed entrò, mettendosi a sedere con le guardie, per vedere come la vicenda sarebbe finita.</p>
<p class="C26 V59">I capi dei sacerdoti e tutto il sinedrio cercavano qualche falsa testimonianza contro Gesù per farlo morire;</p>
<p class="C26 V60">e non ne trovavano, benché si fossero fatti avanti molti falsi testimoni.</p>
<p class="C26 V61"> Finalmente, se ne fecero avanti due che dissero: «Costui ha detto: "Io posso distruggere il tempio di Dio e ricostruirlo in tre giorni"».</p>
<p class="C26 V62">E il sommo sacerdote, alzatosi in piedi, gli disse: «Non rispondi nulla? Non senti quello che testimoniano costoro contro di te?»</p>
<p class="C26 V63">Ma Gesù taceva. E il sommo sacerdote gli disse: «Ti scongiuro per il Dio vivente di dirci se tu sei il Cristo, il Figlio di Dio».</p>
<p class="C26 V64">Gesù gli rispose: «Tu l'hai detto; anzi vi dico che da ora in poi vedrete il Figlio dell'uomo seduto alla destra della Potenza, e venire sulle nuvole del cielo».</p>
<p class="C26 V65">Allora il sommo sacerdote si stracciò le vesti, dicendo: «Egli ha bestemmiato; che bisogno abbiamo ancora di testimoni? Ecco, ora avete udito la sua bestemmia;</p>
<p class="C26 V66">che ve ne pare?» Ed essi risposero: «È reo di morte».</p>
<p class="C26 V67">Allora gli sputarono in viso e gli diedero dei pugni e altri lo schiaffeggiarono,</p>
<p class="C26 V68">dicendo: «O Cristo profeta, indovina! Chi ti ha percosso?»</p>
<p class="C26 V69">Pietro, intanto, stava seduto fuori nel cortile e una serva gli si avvicinò, dicendo: «Anche tu eri con Gesù il Galileo».</p>
<p class="C26 V70">Ma egli lo negò davanti a tutti, dicendo: «Non so che cosa dici».</p>
<p class="C26 V71">Come fu uscito nell'atrio, un'altra lo vide e disse a coloro che erano là: «Anche costui era con Gesù Nazareno».</p>
<p class="C26 V72">Ed egli negò di nuovo giurando: «Non conosco quell'uomo».</p>
<p class="C26 V73">Di lì a poco, coloro che erano presenti si avvicinarono e dissero a Pietro: «Certo anche tu sei di quelli, perché anche il tuo parlare ti fa riconoscere».</p>
<p class="C26 V74">Allora egli cominciò a imprecare e a giurare: «Non conosco quell'uomo!» In quell'istante il gallo cantò.</p>
<p class="C26 V75">Pietro si ricordò delle parole di Gesù che gli aveva dette: «Prima che il gallo canti, tu mi rinnegherai tre volte». E, andato fuori, pianse amaramente.</p>
<p class="C27 V1">Poi, venuta la mattina, tutti i capi dei sacerdoti e gli anziani del popolo tennero consiglio contro Gesù per farlo morire.</p>
<p class="C27 V2">E, legatolo, lo portarono via e lo consegnarono a Pilato, il governatore.</p>
<p class="C27 V3">Allora Giuda, che l'aveva tradito, vedendo che Gesù era stato condannato, si pentì, e riportò i trenta sicli d'argento ai capi dei sacerdoti e agli anziani,</p>
<p class="C27 V4">dicendo: «Ho peccato, consegnandovi sangue innocente». Ma essi dissero: «Che c'importa? Pensaci tu».</p>
<p class="C27 V5">Ed egli, buttati i sicli nel tempio, si allontanò e andò a impiccarsi.</p>
<p class="C27 V6">Ma i capi dei sacerdoti, presi quei sicli, dissero: «Non è lecito metterli nel tesoro delle offerte, perché sono prezzo di sangue».</p>
<p class="C27 V7">E, tenuto consiglio, comprarono con quel denaro il campo del vasaio perché servisse per la sepoltura degli stranieri.</p>
<p class="C27 V8">Perciò quel campo, fino al giorno d'oggi, è stato chiamato: Campo di sangue.</p>
<p class="C27 V9">Allora si adempì quello che era stato detto dal profeta Geremia: «E presero i trenta sicli d'argento, il prezzo di colui che era stato venduto, come era stato valutato dai figli d'Israele,</p>
<p class="C27 V10">e li diedero per il campo del vasaio, come me l'aveva ordinato il Signore».</p>
<p class="C27 V11">Gesù comparve davanti al governatore e il governatore lo interrogò, dicendo: «Sei tu il re dei Giudei?» Gesù gli disse: «Tu lo dici».</p>
<p class="C27 V12">E, accusato dai capi dei sacerdoti e dagli anziani, non rispose nulla.</p>
<p class="C27 V13">Allora Pilato gli disse: «Non senti quante cose testimoniano contro di te?»</p>
<p class="C27 V14">Ma egli non gli rispose neppure una parola; e il governatore se ne meravigliava molto.</p>
<p class="C27 V15">Ogni festa di Pasqua il governatore era solito liberare un carcerato, quello che la folla voleva.</p>
<p class="C27 V16">Avevano allora un noto carcerato, di nome Barabba.</p>
<p class="C27 V17">Essendo dunque radunati, Pilato domandò loro: «Chi volete che vi liberi, Barabba o Gesù detto Cristo?»</p>
<p class="C27 V18">Perché egli sapeva che glielo avevano consegnato per invidia.</p>
<p class="C27 V19">Mentre egli sedeva in tribunale, la moglie gli mandò a dire: «Non aver nulla a che fare con quel giusto, perché oggi ho sofferto molto in sogno per causa sua».</p>
<p class="C27 V20">Ma i capi dei sacerdoti e gli anziani persuasero la folla a chiedere Barabba e a far morire Gesù.</p>
<p class="C27 V21">E il governatore si rivolse di nuovo a loro, dicendo: «Quale dei due volete che vi liberi?» E quelli dissero: «Barabba».</p>
<p class="C27 V22">E Pilato a loro: «Che farò dunque di Gesù detto Cristo?» Tutti risposero: «Sia crocifisso».</p>
<p class="C27 V23">Ma egli riprese: «Che male ha fatto?» Ma quelli sempre più gridavano: «Sia crocifisso!»</p>
<p class="C27 V24">Pilato, vedendo che non otteneva nulla, ma che si sollevava un tumulto, prese dell'acqua e si lavò le mani in presenza della folla, dicendo: «Io sono innocente del sangue di questo giusto; pensateci voi».</p>
<p class="C27 V25">E tutto il popolo rispose: «Il suo sangue ricada su di noi e sui nostri figli».</p>
<p class="C27 V26">Allora egli liberò loro Barabba; e, dopo aver fatto flagellare Gesù, lo consegnò perché fosse crocifisso.</p>
<p class="C27 V27">Allora i soldati del governatore portarono Gesù nel pretorio e radunarono attorno a lui tutta la coorte.</p>
<p class="C27 V28">E, spogliatolo, gli misero addosso un manto scarlatto;</p>
<p class="C27 V29">intrecciata una corona di spine, gliela posero sul capo e gli misero una canna nella mano destra e, inginocchiandosi davanti a lui, lo schernivano, dicendo: «Salve, re dei Giudei!»</p>
<p class="C27 V30">E gli sputavano addosso, prendevano la canna e gli percotevano il capo.</p>
<p class="C27 V31">E, dopo averlo schernito, lo spogliarono del manto e lo rivestirono dei suoi abiti; poi lo condussero via per crocifiggerlo.</p>
<p class="C27 V32">Mentre uscivano, trovarono un uomo di Cirene, chiamato Simone, e lo costrinsero a portare la croce di Gesù.</p>
<p class="C27 V33">E giunti a un luogo detto Golgota, che vuol dire «luogo del teschio»,</p>
<p class="C27 V34">gli diedero da bere del vino mescolato con fiele; ma Gesù, assaggiatolo, non volle berne.</p>
<p class="C27 V35">Poi, dopo averlo crocifisso, spartirono i suoi vestiti, tirando a sorte;</p>
<p class="C27 V36">e, postisi a sedere, gli facevano la guardia.</p>
<p class="C27 V37">Al di sopra del capo gli posero scritto il motivo della condanna: Questo è Gesù, il re dei Giudei.</p>
<p class="C27 V38">Allora furono crocifissi con lui due ladroni, uno a destra e l'altro a sinistra.</p>
<p class="C27 V39">E quelli che passavano di là, lo ingiuriavano, scotendo il capo e dicendo:</p>
<p class="C27 V40">«Tu che distruggi il tempio e in tre giorni lo ricostruisci, salva te stesso, se tu sei Figlio di Dio, e scendi giù dalla croce!»</p>
<p class="C27 V41">Così pure, i capi dei sacerdoti con gli scribi e gli anziani, beffandosi, dicevano:</p>
<p class="C27 V42">«Ha salvato altri e non può salvare sé stesso! Se lui è il re d'Israele, scenda ora giù dalla croce, e noi crederemo in lui.</p>
<p class="C27 V43"> Si è confidato in Dio: lo liberi ora, se lo gradisce, poiché ha detto: "Sono Figlio di Dio"».</p>
<p class="C27 V44">E nello stesso modo lo insultavano anche i ladroni crocifissi con lui.</p>
<p class="C27 V45">Dall'ora sesta si fecero tenebre su tutto il paese, fino all'ora nona.</p>
<p class="C27 V46">E, verso l'ora nona, Gesù gridò a gran voce: «Elì, Elì, lamà sabactàni?» cioè: «Dio mio, Dio mio, perché mi hai abbandonato?»</p>
<p class="C27 V47">Alcuni dei presenti, udito ciò, dicevano: «Costui chiama Elia».</p>
<p class="C27 V48">E subito uno di loro corse a prendere una spugna e, inzuppatala di aceto, la pose in cima a una canna e gli diede da bere.</p>
<p class="C27 V49">Ma gli altri dicevano: «Lascia, vediamo se Elia viene a salvarlo».</p>
<p class="C27 V50">E Gesù, avendo di nuovo gridato con gran voce, rese lo spirito.</p>
<p class="C27 V51">Ed ecco, la cortina del tempio si squarciò in due, da cima a fondo, la terra tremò, le rocce si schiantarono,</p>
<p class="C27 V52">le tombe s'aprirono e molti corpi dei santi, che dormivano, risuscitarono;</p>
<p class="C27 V53">e, usciti dai sepolcri, dopo la risurrezione di lui, entrarono nella città santa e apparvero a molti.</p>
<p class="C27 V54">Il centurione e quelli che con lui facevano la guardia a Gesù, visto il terremoto e le cose avvenute, furono presi da grande spavento e dissero: «Veramente, costui era Figlio di Dio».</p>
<p class="C27 V55">C'erano là molte donne che guardavano da lontano; esse avevano seguito Gesù dalla Galilea per assisterlo;</p>
<p class="C27 V56">tra di loro erano Maria Maddalena, Maria madre di Giacomo e di Giuseppe, e la madre dei figli di Zebedeo.</p>
<p class="C27 V57">Fattosi sera, venne un uomo ricco di Arimatea, chiamato Giuseppe, il quale era diventato anche lui discepolo di Gesù.</p>
<p class="C27 V58">Questi, presentatosi a Pilato, chiese il corpo di Gesù. Allora Pilato comandò che il corpo gli fosse dato.</p>
<p class="C27 V59">Giuseppe prese il corpo, lo avvolse in un lenzuolo pulito,</p>
<p class="C27 V60">e lo depose nella propria tomba nuova, che aveva fatto scavare nella roccia. Poi, dopo aver rotolato una grande pietra contro l'apertura del sepolcro, se ne andò.</p>
<p class="C27 V61">Maria Maddalena e l'altra Maria erano lì, sedute di fronte al sepolcro.</p>
<p class="C27 V62">L'indomani, che era il giorno successivo alla Preparazione, i capi dei sacerdoti e i farisei si riunirono da Pilato, dicendo:</p>
<p class="C27 V63"> «Signore, ci siamo ricordati che quel seduttore, mentre viveva ancora, disse: "Dopo tre giorni, risusciterò".</p>
<p class="C27 V64">Ordina dunque che il sepolcro sia sicuramente custodito fino al terzo giorno; perché i suoi discepoli non vengano a rubarlo e dicano al popolo: "È risuscitato dai morti"; così l'ultimo inganno sarebbe peggiore del primo».</p>
<p class="C27 V65">Pilato disse loro: «Avete delle guardie. Andate, assicurate la sorveglianza come credete».</p>
<p class="C27 V66">Ed essi andarono ad assicurare il sepolcro, sigillando la pietra e mettendovi la guardia.</p>
<p class="C28 V1">Nella notte del sabato, verso l'alba del primo giorno della settimana, Maria Maddalena e l'altra Maria andarono a vedere il sepolcro.</p>
<p class="C28 V2">Ed ecco si fece un gran terremoto; perché un angelo del Signore, sceso dal cielo, si accostò, rotolò la pietra e vi sedette sopra.</p>
<p class="C28 V3">Il suo aspetto era come di folgore e la sua veste bianca come neve.</p>
<p class="C28 V4">E, per lo spavento che ne ebbero, le guardie tremarono e rimasero come morte.</p>
<p class="C28 V5">Ma l'angelo si rivolse alle donne e disse: «Voi, non temete; perché io so che cercate Gesù, che è stato crocifisso.</p>
<p class="C28 V6">Egli non è qui, perché è risuscitato come aveva detto; venite a vedere il luogo dove giaceva.</p>
<p class="C28 V7">E andate presto a dire ai suoi discepoli: "Egli è risuscitato dai morti, ed ecco, vi precede in Galilea; là lo vedrete". Ecco, ve l'ho detto».</p>
<p class="C28 V8">E quelle se ne andarono in fretta dal sepolcro con spavento e grande gioia e corsero ad annunziarlo ai suoi discepoli.</p>
<p class="C28 V9">Quand'ecco, Gesù si fece loro incontro, dicendo: «Vi saluto!» Ed esse, avvicinatesi, gli strinsero i piedi e l'adorarono.</p>
<p class="C28 V10">Allora Gesù disse loro: «Non temete; andate ad annunziare ai miei fratelli che vadano in Galilea; là mi vedranno».</p>
<p class="C28 V11">Mentre quelle andavano, alcuni della guardia vennero in città e riferirono ai capi dei sacerdoti tutte le cose che erano avvenute.</p>
<p class="C28 V12">Ed essi, radunatisi con gli anziani e tenuto consiglio, diedero una forte somma di denaro ai soldati, dicendo:</p>
<p class="C28 V13"> «Dite così: "I suoi discepoli sono venuti di notte e lo hanno rubato mentre dormivamo".</p>
<p class="C28 V14">E se mai questo viene alle orecchie del governatore, noi lo persuaderemo e vi solleveremo da ogni preoccupazione».</p>
<p class="C28 V15">Ed essi, preso il denaro, fecero secondo le istruzioni ricevute e quella diceria è stata divulgata tra i Giudei, fino al giorno d'oggi.</p>
<p class="C28 V16">Quanto agli undici discepoli, essi andarono in Galilea sul monte che Gesù aveva loro designato.</p>
<p class="C28 V17">E, vedutolo, l'adorarono; alcuni però dubitarono.</p>
<p class="C28 V18">E Gesù, avvicinatosi, parlò loro, dicendo: «Ogni potere mi è stato dato in cielo e sulla terra.</p>
<p class="C28 V19">Andate dunque e fate miei discepoli tutti i popoli battezzandoli nel nome del Padre, del Figlio e dello Spirito Santo,</p>
<p class="C28 V20">insegnando loro a osservare tutte quante le cose che vi ho comandate. Ed ecco, io sono con voi tutti i giorni, sino alla fine dell'età presente».</p>
</div>
</div>
<div class="edizione LECTIO">
<div class="libro Mt">
<p class="CCAPITOLO VVERSO">TESTO</p>
</div>
</div>
</div>
</body>
</html>
