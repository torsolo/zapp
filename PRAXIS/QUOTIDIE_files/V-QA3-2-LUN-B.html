<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Lunedì della III settimana di Quaresima.
</p>

<p>
<u>ANTIFONA</u> / L'anima mia anela e desidera gli atri del Signore. Il mio cuore e la mia carne esultano nel Dio vivente. (Sal 83,3)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Nella tua continua misericordia, o Padre, purifica e rafforza la tua Chiesa, e poiché non può vivere senza di te, guidala sempre con la tua grazia. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>C'erano molti lebbrosi in Israele;ma nessuno di loro fu purificato,se non Naamàn, il Siro</b> / Dal secondo libro dei Re (2Re 5,1-15a) / In quei giorni Naamàn, comandante dell'esercito del re di Aram, era un personaggio autorevole presso il suo signore e stimato, perché per suo mezzo il Signore aveva concesso la salvezza agli Aramèi. Ma questo uomo prode era lebbroso. Ora bande aramèe avevano condotto via prigioniera dalla terra d'Israele una ragazza, che era finita al servizio della moglie di Naamàn. Lei disse alla padrona: «Oh, se il mio signore potesse presentarsi al profeta che è a Samarìa, certo lo libererebbe dalla lebbra». Naamàn andò a riferire al suo signore: «La ragazza che proviene dalle terra d'Israele ha detto così e così». Il re di Aram gli disse: «Va' pure, io stesso invierò una lettera al re d'Israele». Partì dunque, prendendo con sé dieci talenti d'argento, seimila sicli d'oro e dieci mute di abiti. Portò la lettera al re d'Israele, nella quale si diceva: «Orbene, insieme con questa lettera ho mandato da te Naamàn, mio ministro, perché tu lo liberi dalla sua lebbra». Letta la lettera, il re d'Israele si stracciò le vesti dicendo: «Sono forse Dio per dare la morte o la vita, perché costui mi ordini di liberare un uomo dalla sua lebbra? Riconoscete e vedete che egli evidentemente cerca pretesti contro di me». Quando Elisèo, uomo di Dio, seppe che il re d'Israele si era stracciato le vesti, mandò a dire al re: «Perché ti sei stracciato le vesti? Quell'uomo venga da me e saprà che c'è un profeta in Israele». Naamàn arrivò con i suoi cavalli e con il suo carro e si fermò alla porta della casa di Elisèo. Elisèo gli mandò un messaggero per dirgli: «Va', bàgnati sette volte nel Giordano: il tuo corpo ti ritornerà sano e sarai purificato». Naamàn si sdegnò e se ne andò dicendo: «Ecco, io pensavo: "Certo, verrà fuori e, stando in piedi, invocherà il nome del Signore, suo Dio, agiterà la sua mano verso la parte malata e toglierà la lebbra". Forse l'Abanà e il Parpar, fiumi di Damàsco, non sono migliori di tutte le acque d'Israele? Non potrei bagnarmi in quelli per purificarmi?». Si voltò e se ne partì adirato. Gli si avvicinarono i suoi servi e gli dissero: «Padre mio, se il profeta ti avesse ordinato una gran cosa, non l'avresti forse eseguita? Tanto più ora che ti ha detto: "Bàgnati e sarai purificato"». Egli allora scese e si immerse nel Giordano sette volte, secondo la parola dell'uomo di Dio, e il suo corpo ridivenne come il corpo di un ragazzo; egli era purificato. Tornò con tutto il seguito dall'uomo di Dio; entrò e stette davanti a lui dicendo: «Ecco, ora so che non c'è Dio su tutta la terra se non in Israele». / Parola di Dio.
</p>

<p>
<u>PSALMUS</u> / (Sal 41 - 42) <b>L'anima mia ha sete di Dio, del Dio vivente</b> / Come la cerva anèla ai corsi d'acqua, così l'anima mia anèla a te, o Dio. R. / L'anima mia ha sete di Dio, del Dio vivente: quando verrò e vedrò il volto di Dio? R. / Manda la tua luce e la tua verità: siano esse a guidarmi, mi conducano alla tua santa montagna, alla tua dimora. R. / Verrò all'altare di Dio, a Dio, mia gioiosa esultanza. A te canterò sulla cetra, Dio, Dio mio. R.
</p>

<p>
<u>ACCLAMATIO</u> / Gloria e lode a te, o Cristo! / Io spero, Signore; attendo la sua parola. Con il Signore è la misericordia e grande è con lui la redenzione. (Sal 129,5.7) / Gloria e lode a te, o Cristo!
</p>

<p>
<u>VANGELO</u> / <b>Gesù come Elìa ed Elisèo è mandato non per i soli Giudei</b> / Dal Vangelo secondo Luca (Lc 4, 24-30) / In quel tempo, Gesù [cominciò a dire nella sinagoga a Nàzaret]: «In verità io vi dico: nessun profeta è bene accetto nella sua patria. Anzi, in verità io vi dico: c'erano molte vedove in Israele al tempo di Elìa, quando il cielo fu chiuso per tre anni e sei mesi e ci fu una grande carestia in tutto il paese; ma a nessuna di esse fu mandato Elìa, se non a una vedova a Sarèpta di Sidóne. C'erano molti lebbrosi in Israele al tempo del profeta Elisèo, ma nessuno di loro fu purificato, se non Naamàn, il Siro». All'udire queste cose, tutti nella sinagoga si riempirono di sdegno. Si alzarono e lo cacciarono fuori della città e lo condussero fin sul ciglio del monte, sul quale era costrita la loro città, per gettarlo giù. Ma egli, passando in mezzo a loro, si mise in cammino. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Come il creato in questa stagione si sta risvegliando, così anche la Chiesa, in questo tempo favorevole, si prepara con la preghiera, il digiuno e l’elemosina alla Pasqua del Signore, per una nuova fioritura di fede e di carità. Preghiamo Dio Padre, perché rafforzi il nostro impegno di rinnovamento umano e cristiano. Preghiamo insieme e diciamo: <b>Padre, fonte della vita, ascoltaci.</b> / Divino seminatore, fa’ fiorire nella Chiesa l’integrità della fede, la santità della vita, la carità fraterna, perché, avvinta al legno della croce, innalzi i suoi virgulti fino al cielo. Noi ti preghiamo. / Signore della storia, ricolma del tuo Spirito coloro che hanno responsabilità di governo, perché il loro impegno, come seme fecondo, porti frutti abbondanti per l’intera società. Noi ti preghiamo. / Padre buono, proteggi le famiglie, specialmente quelle ferite e affaticate, perché, superate le difficoltà, siano nella società un modello di vita nuova, fondata sul perdono e sulla comunione. Noi ti preghiamo. / Sorgente della gioia, guarda con benevolenza i giovani del mondo, perché il loro generoso entusiasmo porti una ventata d’aria nuova nella società e nelle istituzioni. Noi ti preghiamo. / Custode del creato, veglia sul genere umano, perché ogni progresso sia attuato nella giustizia e nella concordia, e i frutti della terra e del lavoro siano condivisi con i piccoli e i poveri. Noi ti preghiamo. / O Dio, sorgente inesauribile di vita, sostieni con la forza del tuo Spirito l’umanità che aspira alla giustizia e alla pace: resti salda in ogni uomo la fede nella vittoria del bene sul male, promessa e attuata nella croce del tuo Figlio. Egli vive e regna nei secoli dei secoli.
</p>

<p>
<u>OFFERTORIO</u> / Trasforma per noi, o Signore, in sacramento di salvezza l'offerta che ti presentiamo come segno del nostro servizio sacerdotale. Per Cristo nostro Signore.
</p>

<p>
<u>PREFAZIO</u> / <b>Il significato spirituale della Quaresima</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Ogni anno tu doni ai tuoi fedeli di prepararsi con gioia, purificati nello spirito, alla celebrazione della Pasqua, perché, assidui nella preghiera e nella carità operosa, attingano ai misteri della redenzione la pienezza della vita nuova in Cristo tuo Figlio, nostro salvatore. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Genti tutte, lodate il Signore, perché forte è il suo amore per noi. (Sal 116,1.2) ♦ Nessuno fu purificato fra i molti lebbrosi in Israele, se non Naamàn il Siro. (Lc 4,27)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / La comunione al tuo sacramento ci purifichi, o Signore, e ci raccolga nell'unità e nella pace. Per Cristo nostro Signore. / Orazione sul popolo ad libitum / La tua mano, o Signore, protegga questo popolo in preghiera, lo purifichi e lo guidi, perché con la tua consolante presenza giunga ai beni eterni. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / Sant'Agostino (354-430) vescovo d'Ippona (Africa del Nord) e dottore della Chiesa / Discorsi 11, 2-3 / La vedova di Sarepta / Quella vedova uscì a raccogliere due legni per farsi una focaccia, e in quel mentre la vide Elia. L'uomo di Dio la vide proprio mentre lei stava cercando i due legni. Quella donna era figura della Chiesa. E poiché due legni formano una croce, colei che stava per morire cercava di che poter vivere per sempre. Intuito il mistero nascosto, (...) Elia le rivolge la parola udita da Dio: "Va'- le disse - fammi anzitutto una focaccia, pur nella tua indigenza; non verranno meno le tue ricchezze". Cosa meglio di questa povertà? Se qui riceve una tale ricompensa, quale ne dovrà sperare per la fine? Ho detto questo affinché non aspettiamo il frutto della nostra semina in questo tempo in cui abbiamo seminato. Qui abbiamo seminato con fatica la messe delle buone opere, ma in futuro raccoglieremo con gioia i suoi frutti, secondo quanto è scritto: «All'andata camminavano piangendo, gettando la loro semente; al ritorno verranno con gioia, portando i loro covoni» (Sal 125,6). Il fatto di Elia avvenne come simbolo, non come dono; quella vedova infatti ricevette quaggiù la ricompensa per il fatto che temette l'uomo di Dio. Non è molto quanto seminò, per questo raccolse una quantità non elevata di messe. È temporaneo quanto ricevette, cioè la farina che non veniva meno e l'olio che non diminuiva, fino a quando Dio avesse mandato la pioggia sulla terra. Questo segno che Dio le aveva concesso per lo spazio di pochi giorni significava la vita futura, dove la nostra ricompensa non verrà mai meno. Dio sarà la nostra farina. Come l'olio e la farina per tutti quei giorni non vennero meno, così Dio non verrà mai meno. (...) Semina senza timore, la tua messe verrà più tardi, verrà più lentamente, ma quando sarà venuta non avrà più fine.
</p>

<p>
<u>DIBRUNO-21</u> / Tutti nella sinagoga si riempirono di sdegno (Lc 4,24-30) / Il vero missionario del Signore Dio fin da subito è messo dinanzi alla non fede di coloro presso i quali è mandato per annunciare la divina volontà. Succede con Mosè: “Allora gli scribi degli Israeliti vennero dal faraone a reclamare, dicendo: «Perché tratti così noi tuoi servi? Non viene data paglia ai tuoi servi, ma ci viene detto: “Fate i mattoni!”. E ora i tuoi servi sono bastonati e la colpa è del tuo popolo!». Rispose: «Fannulloni siete, fannulloni! Per questo dite: “Vogliamo partire, dobbiamo sacrificare al Signore”. Ora andate, lavorate! Non vi sarà data paglia, ma dovrete consegnare lo stesso numero di mattoni». Gli scribi degli Israeliti si videro in difficoltà, sentendosi dire: «Non diminuirete affatto il numero giornaliero dei mattoni». Usciti dalla presenza del faraone, quando incontrarono Mosè e Aronne che stavano ad aspettarli, dissero loro: «Il Signore guardi a voi e giudichi, perché ci avete resi odiosi agli occhi del faraone e agli occhi dei suoi ministri, mettendo loro in mano la spada per ucciderci!». Allora Mosè si rivolse al Signore e disse: «Signore, perché hai maltrattato questo popolo? Perché dunque mi hai inviato? Da quando sono venuto dal faraone per parlargli in tuo nome, egli ha fatto del male a questo popolo, e tu non hai affatto liberato il tuo popolo!»” (Es 5.15-23). Geremia è avvisato. Il popolo gli muoverà guerra: “Tu, dunque, stringi la veste ai fianchi, àlzati e di’ loro tutto ciò che ti ordinerò; non spaventarti di fronte a loro, altrimenti sarò io a farti paura davanti a loro. Ed ecco, oggi io faccio di te come una città fortificata, una colonna di ferro e un muro di bronzo contro tutto il paese, contro i re di Giuda e i suoi capi, contro i suoi sacerdoti e il popolo del paese. Ti faranno guerra, ma non ti vinceranno, perché io sono con te per salvarti». Oracolo del Signore” (Ger 1,17-19). Lo sdegno contro Cristo Signore da parte degli abitanti di Nazaret attesta che Lui è veramente vero profeta del Dio vivente. Il popolo sempre applaude ai falsi profeti, perché gli profetizzano falsità, illusioni, menzogne. Il vero profeta invece comunica solo la volontà del loro Dio. Non ha altre mansioni o mandati. / In quel tempo, Gesù [cominciò a dire nella sinagoga a Nàzaret:] «In verità io vi dico: nessun profeta è bene accetto nella sua patria. Anzi, in verità io vi dico: c’erano molte vedove in Israele al tempo di Elia, quando il cielo fu chiuso per tre anni e sei mesi e ci fu una grande carestia in tutto il paese; ma a nessuna di esse fu mandato Elia, se non a una vedova a Sarepta di Sidòne. C’erano molti lebbrosi in Israele al tempo del profeta Eliseo; ma nessuno di loro fu purificato, se non Naamàn, il Siro». All’udire queste cose, tutti nella sinagoga si riempirono di sdegno. Si alzarono e lo cacciarono fuori della città e lo condussero fin sul ciglio del monte, sul quale era costruita la loro città, per gettarlo giù. Ma egli, passando in mezzo a loro, si mise in cammino. / Gli abitanti di Nazaret vorrebbero che Gesù attestasse la verità delle sue parole con segni e prodigi. Lui risponde loro che i profeti non sono mandati per fare miracoli o prodigi e neanche per dare segni che provino la verità di quanto asserito. I profeti hanno come segno la loro parola. Quanto essi dicono si compie sempre. Basta sapere attendere, ma sempre il compimento seguirà. La Parola di Gesù ha due compimenti, anzi tre: uno nell’immediato, il secondo nella storia, il terzo nell’eternità. Il compimento immediato attesta che anche gli altri due si compiranno secondo la verità contenuta nella parola. Gli abitanti di Nazaret vogliono gettare Gesù dalla rupe sulla quale la loro città era costruita. Il Padre spacca in due la folla così come un tempo aveva spaccato il Mar Rosso. Gesù passa in mezzo e se ne va per la sua strada a predicare il Vangelo in altri villaggi della Galilea. Questo segno deve attestare loro che i veri profeti non sono nelle mani degli uomini. Lo saranno quando il Signore lo permetterà loro. Fino a quel tempo, essi devono svolgere la missione loro affidata. È questo un grandissimo segno che Gesù dona ai suoi concittadini: la mia vita è nelle mani del Padre che mi ha mandato e non nelle vostre mani. Oggi voi nulla potete contro di me. Ora però Gesù sa quali difficoltà lo attendono. La gente verrà per ricevere miracoli. Verrà perché si attende da Gesù la liberazione da ogni forma di schiavitù e di sofferenza. Quanto alla fede nella sua Parola è tutt’altra cosa. La fede nasce se irrorata con il sangue. / Madre della Redenzione, Angeli, Santi, fate che per la nostra vita sorga tanta fede. 
</p>

<p>
<u>SILVESTRINI-21</u> / Nessun profeta in patria. La liturgia di oggi dà la possibilità di leggere (negli anni B e C) il vangelo della Samaritana, specialmente se non è stato letto ieri, nel contesto delle domeniche sacramentali, che preparano al Battesimo. Noi rimaniamo nelle indicazioni del lezionario ordinario ovvero con la forza ed efficacia della Parola di Dio, ma consigliamo almeno la lettura del vangelo previsto per l'anno A. L'autore della lettera agli Ebrei, nel descrivere l'efficacia e la forza della Parola di Dio, afferma: "la parola di Dio è viva, efficace e più tagliente di ogni spada a doppio taglio; essa penetra fino al punto di divisione dell'anima e dello spirito, delle giunture e delle midolla e scruta i sentimenti e i pensieri del cuore. Non v'è creatura che possa nascondersi davanti a lui, ma tutto è nudo e scoperto agli occhi suoi e a lui noi dobbiamo rendere conto". Quando i doni di Dio ci vengono offerti come doni e strumenti di salvezza, o li accogliamo con gratitudine e li viviamo nella fede o diventano il nostro interiore tormento. Non si può impunemente opporre resistenza alla luce. Essa mette a nudo le nostre incoerenze, ci scruta in profondità, svela i segreti dell'anima e tutto il bene che ci adorna, ma anche tutto il male che ci opprime. È per questo che scribi e farisei e gli stessi compaesani del Cristo, non possono resistere alle sue parole, si riempiono di sdegno e minacciano di gettare Gesù da un precipizio. L'orgoglio ferito si trasforma in minacciosa vendetta. Colui che proclama la verità deve tacere, chi osa toglierci la maschera, accuratamente modellata a protezione di eclatanti falsità, deve scomparire ed essere precipitato nel nulla. La falsità, la grettezza, l'ipocrisia si organizzano a fatica nell'animo umano; è un lavoro diuturno con cui le verità, anche quelle di Dio, si smontano pezzo a pezzo e a fianco si ricostruiscono false verità personali, sostitutive. La voce di Cristo si scontra violentemente con queste realtà umane. Non esistono possibilità di accomodamento o di compromesso. La verità è una e non può essere frammentata. Viene data gratuitamente ed è motivo di beatitudine, di grazia e di salvezza: «Beati piuttosto coloro che ascoltano la parola di Dio e la osservano!». Il Signore è ancora vivo in mezzo a noi, la sua Parola pàlpita nel cuore e nella vita della Chiesa e dei suoi fedeli, ma ancora sono tanti coloro che si sentono interiormente disturbati da Cristo e dai suoi messaggeri. C'è ancora chi avrebbe piacere di farci tacere e farci precipitare in un precipizio. Dobbiamo augurarci che lo steso Signore, cogliendoci superficiali e distratti, se non addirittura ostili, non debba ripeterci con la stessa amarezza di allora: "Nessun profeta è ben accolto in patria".
</p>

<p>
<u>LOYOLA-21</u> / Gesù è a Nazareth, casa sua, il luogo in cui era cresciuto. Quando si torna a casa propria generalmente si cerca riparo, conforto, riposo. Gesù si reca al tempio, poiché era sabato, e pare non avere troppa intenzione di stare per conto suo a rilassarsi, ma si mette a insegnare e lo fa con parole un po’ dure, tanto che gli scribi e gli altri fedeli della sinagoga sono sdegnati al punto di volerlo gettare dal monte. Ricordiamo che il monte è il luogo dell’incontro con Dio, quindi gettarlo via significa non volerlo ascoltare, non volerlo incontrare, chiudere testardamente le orecchie e il cuore. Si tratta di una chiusura che deriva dal fatto che, all’udire quelle parole, i fedeli del tempio si sono sentiti toccati profondamente, tutta la loro ipocrisia rischia di essere smascherata, si sentono deboli e vulnerabili. Quante volte è accaduto questo anche a noi? Messi faccia a faccia con le nostre fatiche, a volte preferiamo ignorarle, far finta che non esistano perché è più facile così. Tuttavia il giudizio di Dio è liberante e fecondo per la nostra vita in pienezza. Chiediamo al Signore di aiutarci a non indurire il nostro cuore e ad avere il coraggio di affrontare le nostre paure, partendo con il riconoscerle, con sana inquietudine, per poterci mettere in cammino dietro di lui senza zavorre. / In che modo lascio che Gesù penetri a fondo nella mia vita per trasformarla? Cosa mi impeidsce di accogliere la parola di Dio? In quali occasioni mi sento profeta in patria mia? Mi sento ben accetto? (Marco Ruggiero)
</p>

<p>
<u>LettureBose</u> / Meglio tacere ed essere che parlare senza essere / Cercate di riunirvi più di frequente per rendere grazie a Dio e per lodarlo. Se infatti voi convenite in unità spesso, le potenze di Satana vengono abbattute, e la sua opera di rovina è annientata dalla concordia della vostra fede. Nulla è meglio della pace, dalla quale ogni guerra, sia di esseri celesti sia di esseri terrestri, viene annientata. Nulla di [tutto] ciò vi è ignoto se possedete perfettamente la fede e l'amore per Gesù Cristo. Questi, infatti, sono principio e fine della vita. Principio è la fede, fine è l'amore. I due, poi, riuniti insieme sono Dio, mentre tutte le altre realtà, che sono [ordinate] a ciò che è bello e bene, vengono dopo. Nessuno che professa la fede, pecca; né chi possiede l'amore, odia. L'albero si rivela dal suo frutto (Mt 12,33); perciò coloro che professano di essere di Cristo si riconosceranno da quello che fanno. L'opera [autentica], infatti, non consiste nel fare una professione [di fede] adesso, ma nel fatto che uno sia trovato fino alla fine nella potenza della fede. È meglio tacere ed essere che parlare senza essere. È bello insegnare, se colui che dice agisce [di conseguenza]. Uno è infatti il maestro (Mt 23,8), colui che disse, e avvenne (Sal 32 [33],9; 148,5); e anche le cose che egli ha fatto tacendo sono degne del Padre. Colui che possiede in verità la parola di Gesù può udire anche il suo silenzio, così da essere perfetto, affinché operi attraverso ciò che dice e sia conosciuto attraverso ciò che tace. Niente è ignoto al Signore, ma anche le nostre realtà nascoste sono a lui vicine. Facciamo dunque tutto [sapendo] che egli abita in noi, affinché siamo suoi templi (1Cor 3,16; 6,19) e lui il nostro Dio in noi (Ap 21,3). (Ignazio di Antiochia, Lettera agli efesini 13,1 - 15,3) 
</p>

<p>
<u>LuigiMariaEpicoco</u> / Nulla di scontato / Il Vangelo di oggi ha come luogo geografico un posto significativo che ci dà la vera chiave di lettura per comprenderlo fino in fondo. È Nazareth questo luogo. E come tutti ben sappiamo, Nazareth è la città dove Gesù è cresciuto. Nella sinagoga di Nazareth Gesù esclama: “In verità io vi dico: nessun profeta è bene accetto nella sua patria”. E per rincarare la dose ricorda ai suoi compaesani che molto spesso Dio ha agito a partire dai lontani: “C’erano molte vedove in Israele al tempo di Elìa, quando il cielo fu chiuso per tre anni e sei mesi e ci fu una grande carestia in tutto il paese; ma a nessuna di esse fu mandato Elìa, se non a una vedova a Sarèpta di Sidóne. C’erano molti lebbrosi in Israele al tempo del profeta Elisèo; ma nessuno di loro fu purificato, se non Naamàn, il Siro”. Gesù sembra voler suggerire che delle volte le chiusure mentali più difficili da demolire ce le hanno coloro che pensano di essere i più vicini, cioè quelli che pensano di aver capito tutto e di avere tutto sotto controllo. A una persona che è convinta non si riesce nemmeno a parlarle fino in fondo perché il suo ascolto è occluso dalla sua convinzione. Chi è in crisi invece è sempre più disposto ad ascoltare perché sente il bisogno di essere salvato da ciò che sta patendo. Quando la fede ci fa sentire talmente tanto sicuri da non farci più mettere in ascolto di Dio, allora capiteremo come i compaesani di Gesù nel sentirci infastiditi dalle storie della Bibbia che ci ricordano che Dio molto spesso per agire lo ha dovuto fare con quelli che erano fuori dalla cerchia dei suoi. La vera umiltà è non dare mai per scontato le cose, e soprattutto non limitare l’azione di Dio che può agire dentro la nostra vita non attraverso il sensazionale, ma attraverso le cose già presenti nelle nostre giornate ma che noi tendiamo ormai a non guardare più perché pensiamo che esse siano banali e scontate. Il Vangelo di oggi sembra volerci dire di non dare per scontato nulla, anzi che dalle cose che diamo per scontato forse Dio ci sta parlando ancora.
</p>

<p>
<u>MichaelDavideSemeraro</u> / Convertire... il pensiero / Il cammino del Signore Gesù e il suo mistero pasquale, in cui si rivela integralmente il suo ministero salvifico per tutta l’umanità, risultano chiari sin dall’inizio, tanto che il suo destino di croce, più che una sorpresa, è il coronamento di un processo: «passando in mezzo a loro, si mise in cammino» (Lc 4,30). Siamo a Nazaret, in occasione del ritorno di Gesù nella sua terra e tra i suoi concittadini nella pienezza della sua coscienza e agli inizi ardenti della sua predicazione. Le cose sono dure sin da subito, tanto che «Si alzarono e lo cacciarono fuori della città e lo condussero sul ciglio del monte, sul quale era costruita la loro città, per gettarlo giù» (Lc 4,29). In un modo diverso - ma non poi così diverso - si ripete la tentazione del diavolo che lo aveva condotto in alto spingendolo a buttarsi giù per dimostrare di essere una persona straordinaria. Alle grandi dimostrazioni sembra proprio che il Signore preferisca i passi semplici di un cammino ordinario, banale, e per molti aspetti, scontato. A confermare questa attitudine interiore, nemica di ogni spettacolarità, il Signore evoca le figure della vedova di Sarèpta e quella di Naaman il Siro. Questa donna incontrata per strada dal profeta Elia diventa il segno di una capacità di assumere il reale con una docilità così profonda da andare oltre l’evidenza fino a cambiarlo. La memoria di Naaman il Siro ci riporta al mistero di una guarigione necessaria da ogni inutile attesa di straordinarietà che riempie di sdegno Naaman: «Ecco, io pensavo…» (2Re 5,11). Sicuramente anche gli abitanti di Nazaret pensavano tante cose di Gesù e su Gesù tanto da aspettarsi ben più di un semplice commento alla Parola di Dio del giorno. Eppure, per il Signore sembra bastare questo: riprendere a camminare, ogni giorno, con un’intelligenza sempre più profonda delle Scritture che permette di impastare, quotidianamente, il pane dell’esistenza fino a farlo lievitare nella pazienza delle piccole cose, cuocerlo nel forno della pazienza quotidiana e condividerlo come il nutrimento di ogni giorno per il passo di ogni giorno. Ad aiutare Naaman in quest’accoglienza dell’ordinarietà sono proprio i suoi servi: «Padre mio, se il profeta ti avesse ordinato una gran cosa, non l’avresti forse eseguita? Tanto più ora che ti ha detto: “Bagnati e sarai purificato”» (2Re 5,13). A questa parola accorata dei servi sembra fare eco quella rivolta dal Signore Gesù ai suoi vicini di casa: «In verità io vi dico: nessun profeta è bene accetto nella sua patria» (Lc 4,24). Infatti, non si tratta di sedurre, né di attrarre, né, tantomeno, di ammaliare, bensì di vivere a servizio della verità intesa come intelligenza semplice del reale, in cui siamo chiamati ad accogliere le indicazioni per il nostro cammino di obbedienza e di purificazione. Senza dubbio l’evocazione di Naaman è un modo per preparare i catecumeni al battesimo e aiutare i battezzati a non dimenticare di doversi immergere ogni giorno nei battesimi quotidiani che la vita richiede e cui, talora, obbliga fino a farci ritornare ad avere non solo «un corpo di ragazzo» (5,14), ma un animo di piccolo che si sa consegnare. Nel quotidiano della nostra vita siamo chiamati a scegliere tra la fiducia e la pretesa, tra la consegna vivificante di noi stessi e il ripiegamento mortifero su noi stessi.
</p>

<p>
<u>RobertoPasolini</u> / Senza sdegno / Il racconto evangelico non è certo ricco di dettagli per capire e approfondire le ragioni del forte «sdegno» (Lc 4,28) che assale gli abitanti di Nazaret, quando Gesù torna «nella sua patria» (4,24) per condividere con le persone più familiari l’esperienza del Regno di Dio. La reazione di coloro che nella sinagoga hanno ascoltato la predicazione del Maestro esplode improvvisa senza nemmeno passare per una fase interlocutoria: «All’udire queste cose, tutti nella sinagoga si riempirono di sdegno. Si alzarono e lo cacciarono fuori della città e lo condussero fin sul ciglio del monte, sul quale era costruita la loro città, per gettarlo giù» (Lc 4,28-29). Certo, potremmo dire che l’intervento di Gesù a commento delle Scritture di Israele non sia stato un compendio di diplomazia. Forse percependo una scarsa accoglienza nei suoi confronti come autorevole inviato di Dio, Gesù cita due episodi biblici nei quali due stranieri – una vedova e un comandante – si sono aperti all’incontro con Dio senza troppa reticenza. Appare evidente l’intenzione di voler sottolineare come uno straniero possa manifestare un’apertura a Dio meglio di una persona che ritiene di essergli molto familiare. Ma ciò che probabilmente scatena il nervosismo degli abitanti di Nazaret è la denuncia implicita del loro bisogno di essere risanati da qualche forma di impurità profonda: «C’erano molti lebbrosi in Israele al tempo del profeta Elisèo; ma nessuno di loro fu purificato, se non Naamàn, il Siro» (Lc 4,27). La prima lettura di oggi ci offre l’occasione di comprendere meglio la provocazione che il Signore Gesù cerca di offrire a Nazaret attraverso il suo insegnamento. La figura di Naamàn, che era «comandante dell’esercito del re di Aram» è emblematica perché, pur essendo «un personaggio autorevole» e «stimato, perché per suo mezzo il Signore aveva concesso la salvezza agli Aramèi», quest’uomo «prode» aveva un problema insormontabile: «era lebbroso» (2Re 5,1). Venuto a sapere che in Israele esiste un «profeta che è a Samarìa» (5,3) che potrebbe liberarlo dalla lebbra, si presenta a lui con una lettera da parte del re di Aram insieme a una sostanziosa offerta economica. Il re di Israele, tuttavia, si accende di sdegno non appena riceve la richiesta, pensando che si tratti di «pretesti» per avviare una guerra nei suoi confronti. Ma anche lo stesso Naamàn si manifesta risentito, quando Elisèo, senza nemmeno riceverlo, gli manda semplicemente un messaggio, dicendogli di immergersi sette volte nel Giordano per essere purificato. È necessaria la parola e la ragionevolezza dei servi per riportare il comandante delle truppe di Aram alla dovuta ragionevolezza: «Padre mio, se il profeta ti avesse ordinato una gran cosa, non l’avresti forse eseguita? Tanto più ora che ti ha detto: “Bagnati e sarai purificato”» (2Re 5,13). In questi due episodi possiamo scorgere forse un certo aiuto perché il nostro itinerario quaresimale possa portare i frutti di guarigione che speriamo. Dobbiamo però essere disposti a riconoscere che il nostro desiderio di voler essere guariti spesso è superato dal desiderio di essere apprezzati, a conferma che, dietro ogni ferita e sofferenza, c’è sempre un grande problema di riconoscimento da risolvere, il grido della nostra solitudine che ancora fatichiamo ad ascoltare e riconoscere. Per questo ci sdegniamo così facilmente, quando le manovre di salvataggio non sono ad alta risoluzione e con effetti speciali, o almeno proporzionate alle nostre aspettative. La parola di Dio oggi piega il nostro cuore al fascino della realtà e all’ordinarietà con cui il Signore si prende cura di noi, per nutrire il nostro bisogno profondo e curare le ferite presenti sul nostro corpo. Senza clamore e senza sensazionalismi. Senza sedurci, né farsi sedurre. Con la stessa, silenziosa agilità con cui la fedeltà del suo amore si rimette in cammino, anche se noi non siamo ancora capaci di accoglierla: «Ma egli, passando in mezzo a loro, si mise in cammino» (Lc 4,30).
</p>

<p>
<u>HomilyVoice-21</u> / PRIMA LETTURA Tornò con tutto il seguito dall’uomo di Dio; entrò e stette davanti a lui dicendo: “Ecco, ora so che non c’è Dio su tutta la terra se non in Israele”. È cosa più che necessaria entrare nelle dinamiche di questo miracolo. Sono le dinamiche che rivelano una verità altissima. Questa altissima verità non finisce con questo miracolo. Essa deve accompagnare tutta la nostra vita di discepoli del Signore e di testimoni della sua luce, verità, amore, misericordia, pace, perdono, giustificazione, grazia, salvezza, redenzione. Naamàn, comandante dell’esercito del re di Aram, persona assai autorevole e assai stimata, ha contratto la malattia della lebbra. A quei tempi dalla lebbra difficilmente si guariva. Prima dinamica. Seconda dinamica. Le bande aramee avevano condotto dalla terra d’Israele una ragazza, finita poi al servizio sella moglie di Naamàn. Terza dinamica: questa ragazza dice alla moglie di Naamàn: «Oh, se il mio signore potesse presentarsi al profeta che è a Samaria, certo lo libererebbe dalla sua lebbra». Quarta dinamica. Naamàn riferisce la cosa al suo Signore e il suo Signore, il re Aram. Questi non solo gli dona il permesso di recarsi in Samaria. Fece molto di più. Lo raccomandò presso il re: «Va’ pure, io stesso invierò una lettera al re d’Israele». Quinta dinamica. Il re d’Israele entra nel panico. Pensa che il re di Aram cerca pretesti per entrare in guerra con lui. Ecco le parole del suo panico: Letta la lettera, il re d’Israele si stracciò le vesti dicendo: «Sono forse Dio per dare la morte o la vita, perché costui mi ordini di liberare un uomo dalla sua lebbra? Riconoscete e vedete che egli evidentemente cerca pretesti contro di me». Sesta dinamica: Eliseo apprende la notizia del panico del re e gli manda a dire: «Perché ti sei stracciato le vesti? Quell’uomo venga da me e saprà che c’è un profeta in Israele». Settima dinamica. Eliseo neanche lo riceve. Gli manda a dire: «Va’, bàgnati sette volte nel Giordano: il tuo corpo ti ritornerà sano e sarai purificato». Con queste parole il miracolo è accordato. Ottava dinamica: Naamàn si sente oltraggiato. Avrebbe voluto essere trattato come si conviene ad un grande capo. Si rifiuta di scendere nel Giordano sette volte: «Ecco, io pensavo: “Certo, verrà fuori e, stando in piedi, invocherà il nome del Signore, suo Dio, agiterà la sua mano verso la parte malata e toglierà la lebbra”. Forse l’Abanà e il Parpar, fiumi di Damasco, non sono migliori di tutte le acque d’Israele? Non potrei bagnarmi in quelli per purificarmi?». Si voltò e se ne partì adirato. Nona dinamica. I servi portano al ripensamento Naamàn: «Padre mio, se il profeta ti avesse ordinato una gran cosa, non l’avresti forse eseguita? Tanto più ora che ti ha detto: “Bàgnati e sarai purificato”». Decima dinamica. La guarigione: “Egli allora scese e si immerse nel Giordano sette volte, secondo la parola dell’uomo di Dio, e il suo corpo ridivenne come il corpo di un ragazzo; egli era purificato”. Undicesima dinamica. La conversione al Dio vivo e vero: “Tornò con tutto il seguito dall’uomo di Dio; entrò e stette davanti a lui dicendo: Ecco, ora so che non c’è Dio su tutta la terra se non in Israele”. Leggendo questo racconto, possiamo asserire che tutta la storia entra in esso. Ogni persona è essenziale perché il miracolo si compia. Ogni persona, tranne in re d’Israele e lo stesso Naamàn, agiscono da persone che desiderano il bene di quest’uomo. Il re d’Israele si lascia prendere dal panico e Naamàn si sente ferito nel suo orgoglio. Lui desiderava che Eliseo si prostrasse ai suoi piedi, riconoscesse il suo rango, lo trattasse con il sommo rispetto richiesto dal suo grado. Naamàn non sa che il profeta di Dio non è dagli uomini, siano essi re o principi. Lui è dal suo Signore. Ad ognuno Lui deve riferire ciò che il Signore gli comanda. Poi saranno gli uomini ai quali lui parla ad accogliere o a non accogliere la sua Parola. Nell’accoglienza regna la vita. Nella non accoglienza si rimane nella condizione nella quale ci si trova, anzi peggiorando in essa. LEGGIAMO 2Re 5,1-15a Naamàn, comandante dell’esercito del re di Aram, era un personaggio autorevole presso il suo signore e stimato, perché per suo mezzo il Signore aveva concesso la salvezza agli Aramei. Ma quest’uomo prode era lebbroso. Ora bande aramee avevano condotto via prigioniera dalla terra d’Israele una ragazza, che era finita al servizio della moglie di Naamàn. Lei disse alla padrona: «Oh, se il mio signore potesse presentarsi al profeta che è a Samaria, certo lo libererebbe dalla sua lebbra». Naamàn andò a riferire al suo signore: «La ragazza che proviene dalla terra d’Israele ha detto così e così». Il re di Aram gli disse: «Va’ pure, io stesso invierò una lettera al re d’Israele». Partì dunque, prendendo con sé dieci talenti d’argento, seimila sicli d’oro e dieci mute di abiti. Portò la lettera al re d’Israele, nella quale si diceva: «Orbene, insieme con questa lettera ho mandato da te Naamàn, mio ministro, perché tu lo liberi dalla sua lebbra». Letta la lettera, il re d’Israele si stracciò le vesti dicendo: «Sono forse Dio per dare la morte o la vita, perché costui mi ordini di liberare un uomo dalla sua lebbra? Riconoscete e vedete che egli evidentemente cerca pretesti contro di me». Quando Eliseo, uomo di Dio, seppe che il re d’Israele si era stracciate le vesti, mandò a dire al re: «Perché ti sei stracciato le vesti? Quell’uomo venga da me e saprà che c’è un profeta in Israele». Naamàn arrivò con i suoi cavalli e con il suo carro e si fermò alla porta della casa di Eliseo. Eliseo gli mandò un messaggero per dirgli: «Va’, bàgnati sette volte nel Giordano: il tuo corpo ti ritornerà sano e sarai purificato». Naamàn si sdegnò e se ne andò dicendo: «Ecco, io pensavo: “Certo, verrà fuori e, stando in piedi, invocherà il nome del Signore, suo Dio, agiterà la sua mano verso la parte malata e toglierà la lebbra”. Forse l’Abanà e il Parpar, fiumi di Damasco, non sono migliori di tutte le acque d’Israele? Non potrei bagnarmi in quelli per purificarmi?». Si voltò e se ne partì adirato. Gli si avvicinarono i suoi servi e gli dissero: «Padre mio, se il profeta ti avesse ordinato una gran cosa, non l’avresti forse eseguita? Tanto più ora che ti ha detto: “Bàgnati e sarai purificato”». Egli allora scese e si immerse nel Giordano sette volte, secondo la parola dell’uomo di Dio, e il suo corpo ridivenne come il corpo di un ragazzo; egli era purificato. Tornò con tutto il seguito dall’uomo di Dio; entrò e stette davanti a lui dicendo: Ecco, ora so che non c’è Dio su tutta la terra se non in Israele. Ora applichiamo tutte queste dinamiche al miracolo della guarigione dalla lebbra spirituale che è il peccato e la morte, peccato e morte che consumano non solo la carne dell’uomo, ma anche la sua anima e il suo spirito. Anche questa guarigione o purificazione deve essere fatta dal corpo di Cristo e dalla molteplice comunione che si vive nel corpo di Cristo. Ecco come l’Apostolo Paolo annuncia questa mirabile comunione nella Prima Lettera ai Corinzi: Quando uno dice: «Io sono di Paolo», e un altro: «Io sono di Apollo», non vi dimostrate semplicemente uomini? Ma che cosa è mai Apollo? Che cosa è Paolo? Servitori, attraverso i quali siete venuti alla fede, e ciascuno come il Signore gli ha concesso. Io ho piantato, Apollo ha irrigato, ma era Dio che faceva crescere. Sicché, né chi pianta né chi irriga vale qualcosa, ma solo Dio, che fa crescere. Chi pianta e chi irriga sono una medesima cosa: ciascuno riceverà la propria ricompensa secondo il proprio lavoro. Siamo infatti collaboratori di Dio, e voi siete campo di Dio, edificio di Dio. Secondo la grazia di Dio che mi è stata data, come un saggio architetto io ho posto il fondamento; un altro poi vi costruisce sopra. Ma ciascuno stia attento a come costruisce. Infatti nessuno può porre un fondamento diverso da quello che già vi si trova, che è Gesù Cristo. E se, sopra questo fondamento, si costruisce con oro, argento, pietre preziose, legno, fieno, paglia, l’opera di ciascuno sarà ben visibile: infatti quel giorno la farà conoscere, perché con il fuoco si manifesterà, e il fuoco proverà la qualità dell’opera di ciascuno. Se l’opera, che uno costruì sul fondamento, resisterà, costui ne riceverà una ricompensa. Ma se l’opera di qualcuno finirà bruciata, quello sarà punito; tuttavia egli si salverà, però quasi passando attraverso il fuoco. Non sapete che siete tempio di Dio e che lo Spirito di Dio abita in voi? Se uno distrugge il tempio di Dio, Dio distruggerà lui. Perché santo è il tempio di Dio, che siete voi (1Cor 3,4-17). Vi sono diversi carismi, ma uno solo è lo Spirito; vi sono diversi ministeri, ma uno solo è il Signore; vi sono diverse attività, ma uno solo è Dio, che opera tutto in tutti. A ciascuno è data una manifestazione particolare dello Spirito per il bene comune: a uno infatti, per mezzo dello Spirito, viene dato il linguaggio di sapienza; a un altro invece, dallo stesso Spirito, il linguaggio di conoscenza; a uno, nello stesso Spirito, la fede; a un altro, nell’unico Spirito, il dono delle guarigioni; a uno il potere dei miracoli; a un altro il dono della profezia; a un altro il dono di discernere gli spiriti; a un altro la varietà delle lingue; a un altro l’interpretazione delle lingue. Ma tutte queste cose le opera l’unico e medesimo Spirito, distribuendole a ciascuno come vuole. Come infatti il corpo è uno solo e ha molte membra, e tutte le membra del corpo, pur essendo molte, sono un corpo solo, così anche il Cristo. Infatti noi tutti siamo stati battezzati mediante un solo Spirito in un solo corpo, Giudei o Greci, schiavi o liberi; e tutti siamo stati dissetati da un solo Spirito. Ora voi siete corpo di Cristo e, ognuno secondo la propria parte, sue membra. Alcuni perciò Dio li ha posti nella Chiesa in primo luogo come apostoli, in secondo luogo come profeti, in terzo luogo come maestri; poi ci sono i miracoli, quindi il dono delle guarigioni, di assistere, di governare, di parlare varie lingue. Sono forse tutti apostoli? Tutti profeti? Tutti maestri? Tutti fanno miracoli? Tutti possiedono il dono delle guarigioni? Tutti parlano lingue? Tutti le interpretano? Desiderate invece intensamente i carismi più grandi. E allora, vi mostro la via più sublime (1Cor 12,1-31). Dinanzi ad ognuno di noi passano molte persone lebbrose nell’anima e nello spirito. Ognuno di noi con queste persone ha una sua speciale, particolare, personale dinamica. La fanciulla rivela che c’è un uomo che può guarire il suo padrone. Il re di Aram invia Naamàn in Israele con lettere di raccomandazione. Il re d’Israele, per la sua ignoranza, stava per impedire il compimento del miracolo. Eliseo interviene direttamente e prende la storia in mano. Ma anche Naamàn, per la sua stoltezza e vanagloria, stava impedendo il compimento del miracolo. Questa volta chi prende la storia in mano sono i suoi servi che lo inducono a saggi pensieri. Il frutto di questa storia non è però il miracolo. È invece la nascita della vera fede nel cuore di Naamàn. Sempre un miracolo viene operato da Dio, direttamente o indirettamente, perché produca nel cuore dell’uomo la vera fede. Oggi la vera fede per noi è in Cristo Signore, costituito da Dio Redentore, Salvatore, Mediatore, Grazia e Verità, Signore dell’universo, Giudice dei vivi e dei morti. Se il miracolo non produce una purissima fede in Cristo Gesù è segno che c’è qualcosa di non vero, non puro, non santo nel cuore di chi lo ha ricevuto. Un cuore purificato sempre giunge ad una fede purificata. LETTURA DEL VANGELO Si alzarono e lo cacciarono fuori della città e lo condussero fin sul ciglio del monte, sul quale era costruita la loro città, per gettarlo giù. Ma egli, passando in mezzo a loro, si mise in cammino. Chi è un profeta del Dio vivente? È persona scelta e chiamata da Dio perché faccia risuonare in mezzo al suo popolo la sua Parola pura e integra, senza nulla aggiungere e nulla togliere. Quando il Signore parla, il profeta parla. Quando il Signore tace, il profeta tace. Mai il profeta deve pensare di avere il posto di Dio in mezzo al suo popolo e parlare in suo nome senza che il Signore abbia messo sulle sue labbra la sua Parola. Questa verità è così rivelata da Dio a Mosè, quando gli annuncia che avrebbe un giorno suscitato un profeta pari a lui. Il Signore, tuo Dio, susciterà per te, in mezzo a te, tra i tuoi fratelli, un profeta pari a me. A lui darete ascolto. Avrai così quanto hai chiesto al Signore, tuo Dio, sull’Oreb, il giorno dell’assemblea, dicendo: “Che io non oda più la voce del Signore, mio Dio, e non veda più questo grande fuoco, perché non muoia”. Il Signore mi rispose: “Quello che hanno detto, va bene. Io susciterò loro un profeta in mezzo ai loro fratelli e gli porrò in bocca le mie parole ed egli dirà loro quanto io gli comanderò. Se qualcuno non ascolterà le parole che egli dirà in mio nome, io gliene domanderò conto. Ma il profeta che avrà la presunzione di dire in mio nome una cosa che io non gli ho comandato di dire, o che parlerà in nome di altri dèi, quel profeta dovrà morire”. Forse potresti dire nel tuo cuore: “Come riconosceremo la parola che il Signore non ha detto?”. Quando il profeta parlerà in nome del Signore e la cosa non accadrà e non si realizzerà, quella parola non l’ha detta il Signore. Il profeta l’ha detta per presunzione. Non devi aver paura di lui (Dt 18,15-22). Sono queste le regole della missione del profeta del Dio vivente. A queste regole lui è sempre obbligato. Anche Gesù chiude la sua vita di profeta in mezzo al popolo del Signore, facendo professione di purissima fedeltà alla Parole del Padre: Gesù allora esclamò: «Chi crede in me, non crede in me ma in colui che mi ha mandato; chi vede me, vede colui che mi ha mandato. Io sono venuto nel mondo come luce, perché chiunque crede in me non rimanga nelle tenebre. Se qualcuno ascolta le mie parole e non le osserva, io non lo condanno; perché non sono venuto per condannare il mondo, ma per salvare il mondo. Chi mi rifiuta e non accoglie le mie parole, ha chi lo condanna: la parola che ho detto lo condannerà nell’ultimo giorno. Perché io non ho parlato da me stesso, ma il Padre, che mi ha mandato, mi ha ordinato lui di che cosa parlare e che cosa devo dire. E io so che il suo comandamento è vita eterna. Le cose dunque che io dico, le dico così come il Padre le ha dette a me» (Gv 12,44-50). Vi è una regola semplicissima che deve osservare ognuno che ascolta la Parola del profeta. La regola è questa: “Nessuna parola del profeta potrà annullare, cancellare, storpiare la Parola dell’Alleanza e le altre Parole date da Dio e contenute dei Sacri Testi Canonici”. Gesù dona pieno compimento alla Legge e ai Profeti. Così deve essere per ogni altro profeta: “Dare pienezza di luce alla Parola di Gesù, pienezza di verità, sapienza, intelligenza”. Di certo non è Parola di Dio e né di Cristo Gesù quella parola che dona licenza o permette che i Comandamenti possano essere trasgrediti. È missione del profeta invece invitare alla conversione e all’obbedienza alla Legge, ai Profeti, alla Verità di Cristo Gesù, secondo sapienza e intelligenza dello Spirito Santo. A noi del Nuovo Testamento è stata data una regola infallibile: Tutto ciò che è conforme al Vangelo viene da Dio. Tutto ciò che è difforme dal Vangelo, mai potrà venire da Dio. Il Vangelo è uno. Ogni discepolo di Gesù, che sia profeta per battessimo o che sia profeta per altro sacramento o che sia profeta per speciale vocazione, sempre deve parlare dalla purezza, integrità, bellezza, pienezza di verità, dottrina, sana moralità che scaturiscono dal Vangelo e da tutta la Scrittura Santa, dalla vera Tradizione della Chiesa e dai suoi perenni insegnamenti. Quando c’è anche una piccolissima dissonanza tra la Parola del profeta e quella del Vangelo, della Scrittura, della Chiesa, allora è sempre la Parola del Vangelo, della Scrittura, della Chiesa che va seguita. Chi, per ignoranza non è capace di questo discernimento, è obbligato a chiedere luce a quanti da Cristo sono stati costituiti ministri della sua Parola, della sua Luce, della sua Verità. Anche ai ministri della Parola, della Luce, della Verità di Cristo, è chiesta fedeltà alla Parola di Dio. Essi devono dichiarare conforme alla Parola di Dio ciò che ad essa è conforme e difforme ciò che ad essa è difforme. Se questo obbligo da essi è disatteso, peccano gravissimamente contro il loro ministero e saranno sottoposti a giudizio dal loro Dio e Signore. Il ministro della Parola, della Luce, della Verità di Cristo Gesù, mai dovrà essere servo dell’uomo, rinnegando il ministero che gli è stato conferito da Cristo e dalla Chiesa. Sempre dovrà servire l’uomo ma come vero ministro della Parola, della Luce, della Verità di Cristo Gesù. Ogni tradimento del suo ministero è servizio peccaminoso per la rovina dell’uomo, non per la sua salvezza. LEGGIAMO IL TESTO DI Lc 4,24-30 Poi aggiunse: «In verità io vi dico: nessun profeta è bene accetto nella sua patria. Anzi, in verità io vi dico: c’erano molte vedove in Israele al tempo di Elia, quando il cielo fu chiuso per tre anni e sei mesi e ci fu una grande carestia in tutto il paese; ma a nessuna di esse fu mandato Elia, se non a una vedova a Sarepta di Sidone. C’erano molti lebbrosi in Israele al tempo del profeta Eliseo; ma nessuno di loro fu purificato, se non Naamàn, il Siro». All’udire queste cose, tutti nella sinagoga si riempirono di sdegno. Si alzarono e lo cacciarono fuori della città e lo condussero fin sul ciglio del monte, sul quale era costruita la loro città, per gettarlo giù. Ma egli, passando in mezzo a loro, si mise in cammino. Nella sinagoga di Nazaret Gesù dichiara compiuta una profezia di Isaia. I presenti vogliono che Lui attesti con dei miracoli e dei segni la verità di quanto Lui ha dichiarato. Gesù risponde prima con un proverbio: “Nessun profeta è bene accetto nella sua patria”. Non è accetto perché manca la vera fede nella missione profetica. Il vero profeta non si è fa da se stesso. Il vero profeta è sempre scelto e costituito da Dio. È Dio che mette sulla sua bocca le sue Parole. Il vero profeta non è frutto di sapienza e di scienza umana. Lui è frutto del suo Signore, solo del suo Signore. Dalla Scrittura sappiamo che anche un’asina parlò al profeta perché il Signore mise sulla sua bocca la sua Parola. Così l’Apostolo Pietro ricorda questo evento: “Temerari, arroganti, non temono d’insultare gli esseri gloriosi decaduti, mentre gli angeli, a loro superiori per forza e potenza, non portano davanti al Signore alcun giudizio offensivo contro di loro. Ma costoro, irragionevoli e istintivi, nati per essere presi e uccisi, bestemmiando quello che ignorano, andranno in perdizione per la loro condotta immorale, subendo il castigo della loro iniquità. Essi stimano felicità darsi ai bagordi in pieno giorno; scandalosi e vergognosi, godono dei loro inganni mentre fanno festa con voi, hanno gli occhi pieni di desideri disonesti e, insaziabili nel peccato, adescano le persone instabili, hanno il cuore assuefatto alla cupidigia, figli di maledizione! Abbandonata la retta via, si sono smarriti seguendo la via di Balaam figlio di Bosor, al quale piacevano ingiusti guadagni, ma per la sua malvagità fu punito: un’asina, sebbene muta, parlando con voce umana si oppose alla follia del profeta. Costoro sono come sorgenti senz’acqua e come nuvole agitate dalla tempesta, e a loro è riservata l’oscurità delle tenebre. Con discorsi arroganti e vuoti e mediante sfrenate passioni carnali adescano quelli che da poco si sono allontanati da chi vive nell’errore. Promettono loro libertà, mentre sono essi stessi schiavi della corruzione. L’uomo infatti è schiavo di ciò che lo domina (2Pt 2,10-19). Al profeta non si chiedono miracoli. A lui si deve chiedere una cosa sola: che faccia risuonare integra e pura la Parola del Signore. Poi ogni miracolo lo compirà la nostra fede nel nostro Dio, il quale, se giustamente adorato, sempre ascolta la preghiera dei suoi veri adoratori. Ma quest’argomentazione non soddisfa gli abitanti di Nazaret. Questi decidono di gettare Gesù giù dalla rupe, sulla quale la loro città era costruita. Gesù dona loro un segno potente. Gli abitanti di Nazaret presenti rimangono immobili come pietre. Gesù passa in mezzo a loro e si reca in altri villaggi e città a predicare il Vangelo di Dio. Ora Gesù conosce tutta la potenza di male dell’ignoranza delle Divine Scritture quando essa si sposa con la cattiveria e la malvagità del cuore. Ma c’è una potenza di male ancora più grande. Si prende il posto di Dio, il posto di Cristo e dello Spirito Santo, il posto della Chiesa, e dall’alto della superbia si offende non colui che la Parola dice, ma la stessa Parola. Il proprio cuore viene dichiarato principio infallibile di verità. Il Vangelo non è quello che è uscito dal cuore di Cristo Signore. Il Vangelo per costoro è il proprio cuore. Ora Gesù sa cosa farà di lui il suo popolo: sempre lo vorrà togliere di mezzo. Ma lui sa anche che questo potrà avvenire quando sarà giunta la sua ora. Fino a quel giorno lui dovrà perseverare nel compiere la missione che il Padre gli ha affidato, secondo verità e potenza di Spirito Santo. Sempre lui, fino a quel giorno, passerà in mezzo a loro e si recherà altrove a predicare il Vangelo: “In quel momento si avvicinarono alcuni farisei a dirgli: «Parti e vattene via di qui, perché Erode ti vuole uccidere». Egli rispose loro: «Andate a dire a quella volpe: “Ecco, io scaccio demòni e compio guarigioni oggi e domani; e il terzo giorno la mia opera è compiuta. Però è necessario che oggi, domani e il giorno seguente io prosegua nel cammino, perché non è possibile che un profeta muoia fuori di Gerusalemme” (Lc 13,31-33). Madre di Dio, Regina dei profeti, vieni in nostro soccorso. Fa’ che mai sostituiamo la Parola di Dio con la nostra, la sua verità con le nostre falsità, la sua luce con le nostre tenebre. Tu ci aiuterai e noi vivremo la missione che ci ha affidato lo Spirito Santo per la mediazione di grazia e verità della tua Santa Chiesa, secondo santità e giustizia per tutti i giorni della nostra vita. Amen. 
</p>


<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
