<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Giovedì della II settimana di Quaresima.
</p>

<p>
<u>ANTIFONA</u> / Scrutami, o Dio, e conosci il mio cuore; vedi se percorro una via di iniquità e guidami sulla via della vita. (Sal 138,23-24)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / O Dio, che ami l'innocenza e la ridoni a chi l'ha perduta, volgi verso di te i nostri cuori perchè, animati dal tuo Spirito, possiamo rimanere saldi nella fede e operosi nella carità fraterna. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Maledetto chi confida nell'uomo; benedetto chi confida nel Signore</b> / Dal libro del profeta Geremìa (Ger 17,5-10) / Così dice il Signore: «Maledetto l'uomo che confida nell'uomo, e pone nella carne il suo sostegno, allontanando il suo cuore dal Signore. Sarà come un tamerisco nella steppa; non vedrà venire il bene, dimorerà in luoghi aridi nel deserto, in una terra di salsedine, dove nessuno può vivere. Benedetto l'uomo che confida nel Signore e il Signore è la sua fiducia. È come un albero piantato lungo un corso d'acqua, verso la corrente stende le radici; non teme quando viene il caldo, le sue foglie rimangono verdi, nell'anno della siccità non si dà pena, non smette di produrre frutti. Niente è più infido del cuore e difficilmente guarisce! Chi lo può conoscere? Io, il Signore, scruto la mente e saggio i cuori, per dare a ciascuno secondo la sua condotta, secondo il frutto delle sue azioni». / Parola di Dio.
</p>

<p>
<u>PSALMUS</u> / (Sal 1) <b>Beato l'uomo che confida nel Signore</b> / Beato l'uomo che non entra nel consiglio dei malvagi, non resta nella via dei peccatori e non siede in compagnia degli arroganti, ma nella legge del Signore trova la sua gioia, la sua legge medita giorno e notte. R. / È come albero piantato lungo corsi d'acqua, che dà frutto a suo tempo: le sue foglie non appassiscono e tutto quello che fa, riesce bene. R. / Non così, non così i malvagi, ma come pula che il vento disperde; poiché il Signore veglia sul cammino dei giusti, mentre la via dei malvagi va in rovina. R.
</p>

<p>
<u>ACCLAMATIO</u> / Lode e onore a te, Signore Gesù. / Beati coloro che custodiscono la parola di Dio con cuore integro e buono e producono frutto con perseveranza. (Lc 8,15) / Lode e onore a te, Signore Gesù.
</p>

<p>
<u>VANGELO</u> / <b>Nella vita, tu hai ricevuto i tuoi beni, e Lazzaro i suoi mali; ma ora lui è consolato, tu invece sei in mezzo ai tormenti</b> / Dal Vangelo secondo Luca (Lc 16,19-31) / In quel tempo, Gesù disse ai farisei: «C'era un uomo ricco, che indossava vestiti di porpora e di lino finissimo, e ogni giorno si dava a lauti banchetti. Un povero, di nome Lazzaro, stava alla sua porta, coperto di piaghe, bramoso di sfamarsi con quello che cadeva dalla tavola del ricco; ma erano i cani che venivano a leccare le sue piaghe. Un giorno il povero morì e fu portato dagli angeli accanto ad Abramo. Morì anche il ricco e fu sepolto. Stando negli inferi fra i tormenti, alzò gli occhi e vide di lontano Abramo, e Lazzaro accanto a lui. Allora gridando disse: Padre Abramo, abbi pietà di me e manda Lazzaro a intingere nell'acqua la punta del dito e a bagnarmi la lingua, perché soffro terribilmente in questa fiamma. Ma Abramo rispose: Figlio, ricòrdati che, nella vita, tu hai ricevuto i tuoi beni, e Lazzaro i suoi mali; ma ora in questo modo lui è consolato, tu invece sei in mezzo ai tormenti. Per di più, tra noi e voi è stato fissato un grande abisso: coloro che di qui vogliono passare da voi, non possono, né di lì possono giungere fino a noi. E quello replicò: Allora, padre, ti prego di mandare Lazzaro a casa di mio padre, perché ho cinque fratelli. Li ammonisca severamente, perché non vengano anch'essi in questo luogo di tormento. Ma Abramo rispose: Hanno Mosè e i Profeti; ascoltino loro. E lui replicò: No, padre Abramo, ma se dai morti qualcuno andrà da loro, si convertiranno. Abramo rispose: Se non ascoltano Mosè e i Profeti, non saranno persuasi neanche se uno risorgesse dai morti». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / La parabola evangelica ascoltata, rivela il tragico inganno di chi confida solo in se stesso e nei suoi beni. Al Signore, che scruta il cuore e lo converte con la sua Parola, rivolgiamo la nostra preghiera, dicendo insieme: <b>Converti i nostri cuori all'amore, Signore.</b> / Perchè la Chiesa, che vede in ogni uomo l'immagine di Cristo, non cessi di denunciare il peccato personale e sociale dell'egoismo, e di proporre l'ideale evangelico della fraternità e solidarietà. Preghiamo: / Perchè la cooperazione allo sviluppo del terzomondo, sia condivisa da un numero crescente di professionisti, tecnici e lavoratori. Preghiamo: / Perchè nessuno dimentichi la maledizione che incombe sull'uomo che confida in se stesso, e chiude il proprio cuore alle persone indifese e abbandonate. Preghiamo: / Perchè il risveglio religioso nelle comunità ecclesiali alimenti la tensione dei cristiani verso la carità e la giustizia in un impegno morale rigoroso e coerente. Preghiamo: / Perchè l'esempio di Gesù, che spezza il pane per tutti, sia imitato non solo in questa eucaristia, ma anche nella vita quotidiana. Preghiamo: / Per le famiglie in difficoltà a causa dell'inadeguatezza del loro reddito. / Per la conversione delle persone, che sprecano ricchezze per cose superflue. / O Dio, padre dei poveri, rendici sensibili alla tua Parola e alle necessità dei fratelli, perchè l'attesa di occasioni o segni straordinari non ritardi la nostra conversione a quell'amore che viene da te, e ci fa condividere tutto con chi non ha niente. Per Cristo nostro Signore. Amen.
</p>

<p>
<u>OFFERTORIO</u> / Per questo sacrificio, o Signore, santifica il nostro impegno di conversione e fa' che alla pratica esteriore della Quaresima corrisponda una vera trasformazione interiore. Per Cristo nostro Signore.
</p>

<p>
<u>PREFAZIO</u> / <b>Il significato spirituale della Quaresima</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Ogni anno tu doni ai tuoi fedeli di prepararsi con gioia, purificati nello spirito, alla celebrazione della Pasqua, perché, assidui nella preghiera e nella carità operosa, attingano ai misteri della redenzione la pienezza della vita nuova in Cristo tuo Figlio, nostro salvatore. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Beato chi è integro nella sua via e cammina nella legge del Signore. (Sal 118,1) ♦ Se non ascoltano Mosè e i Profeti, non saranno persuasi neanche se uno risorgesse dai morti. (Lc 16,31)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Questo sacramento, o Dio, continui ad agire in noi e porti frutto nella nostra vita. Per Cristo nostro Signore. / Orazione sul popolo ad libitum / Assisti, o Signore, i tuoi fedeli che implorano l’aiuto della tua grazia per ottenere difesa e protezione. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / San Nerses Snorhali (1102-1173) patriarca armeno / Gesù unico Figlio del Padre, 624s; SC 203 / «Levò gli occhi» / Come il ricco che amava la vita dei piaceri, ho amato i piaceri effimeri, con questo mio corpo animale, nei piaceri di questo insensato. (...) E della somma di così grandi benefici che mi hai dato gratuitamente, non ti ho reso neppure la decima presa dai tuoi stessi doni. Anzi, tutto ciò che era sotto il mio tetto accumulato dalla terra, dall'aria e dal mare, i tuoi benefici innumerevoli, credevo che fossero mia proprietà. Di tutto ciò non ho dato nulla ai poveri E nulla ho messo da parte per le loro necessità: né cibo per la persona affamata, né coperta per il corpo nudo, né alloggio per l'indigente, né casa per lo straniero, né visita al malato, neanche cure per i prigionieri (cf Mt 25,31 seg). Non mi sono rattristato per il dolore Dell'uomo addolorato a causa di quanto gli accade; Non ho condiviso neppure la gioia dell'uomo felice, anzi, ho bruciato di gelosia nei suoi confronti. Sono tutti altri Lazzaro (...) Giacciono fuori, davanti alla mia porta (...) Ed io, sordo alla loro voce, non ho dato loro neppure le briciole della mia tavola. (...) I cani della tua Legge fuori li consolavano almeno con la lingua; ed io che sentivo il tuo comandamento con la lingua ho ferito chi ti assomiglia (Mt 25,45). (...) Ma dammi fin da quaggiù di pentirmi, perché faccia penitenza dei miei peccati (...) Affinché queste lacrime spengano la fornace ardente dalle fiamme brucianti. (...) E al posto del comportamento di un uomo senza misericordia, fissa nel profondo del mio cuore la pietà misericordiosa, affinché, usando misericordia al povero, possa ottenere la tua misericordia.
</p>

<p>
<u>DIBRUNO-21</u> / Perché soffro terribilmente in questa fiamma (Lc 16,19-31) / Sempre la Parola del Signore mette l’uomo a contatto con la voce dei dannati, perché si convinca che fare il bene, obbedire alla verità e alla giustizia, è la sola via per raggiungere la vita eterna. Così il Libro della Sapienza: “Allora il giusto starà con grande fiducia di fronte a coloro che lo hanno perseguitato e a quelli che hanno disprezzato le sue sofferenze. Alla sua vista saranno presi da terribile spavento, stupiti per la sua sorprendente salvezza. Pentiti, diranno tra loro, gemendo con animo angosciato: «Questi è colui che noi una volta abbiamo deriso e, stolti, abbiamo preso a bersaglio del nostro scherno; abbiamo considerato una pazzia la sua vita e la sua morte disonorevole. Come mai è stato annoverato tra i figli di Dio e la sua eredità è ora tra i santi? Abbiamo dunque abbandonato la via della verità, la luce della giustizia non ci ha illuminati e il sole non è sorto per noi. Ci siamo inoltrati per sentieri iniqui e rovinosi, abbiamo percorso deserti senza strade, ma non abbiamo conosciuto la via del Signore. Quale profitto ci ha dato la superbia? Quale vantaggio ci ha portato la ricchezza con la spavalderia? Tutto questo è passato come ombra e come notizia fugace, come una nave che solca un mare agitato, e, una volta passata, di essa non si trova più traccia né scia della sua carena sulle onde; oppure come quando un uccello attraversa l’aria e non si trova alcun segno del suo volo: l’aria leggera, percossa dal battito delle ali e divisa dalla forza dello slancio, è attraversata dalle ali in movimento, ma dopo non si trova segno del suo passaggio; o come quando, scoccata una freccia verso il bersaglio, l’aria si divide e ritorna subito su se stessa e della freccia non si riconosce tragitto. Così anche noi, appena nati, siamo già come scomparsi, non avendo da mostrare alcun segno di virtù; ci siamo consumati nella nostra malvagità». La speranza dell’empio è come pula portata dal vento, come schiuma leggera sospinta dalla tempesta; come fumo dal vento è dispersa, si dilegua come il ricordo dell’ospite di un solo giorno” (Sap 5,1-14). Anche Gesù ci mette a conoscenza della disperazione dei dannati dell’inferno. Basta leggere la sua parabola e si saprà che veramente si è nel fuoco che arde, brucia, ma non consuma la vittima, anzi è come se la vivificasse per poter continuare a bruciarla senza mai venire meno. Il fuoco è eterno e sempre nuovo. / In quel tempo, Gesù disse ai farisei: «C’era un uomo ricco, che indossava vestiti di porpora e di lino finissimo, e ogni giorno si dava a lauti banchetti. Un povero, di nome Lazzaro, stava alla sua porta, coperto di piaghe, bramoso di sfamarsi con quello che cadeva dalla tavola del ricco; ma erano i cani che venivano a leccare le sue piaghe. Un giorno il povero morì e fu portato dagli angeli accanto ad Abramo. Morì anche il ricco e fu sepolto. Stando negli inferi fra i tormenti, alzò gli occhi e vide di lontano Abramo, e Lazzaro accanto a lui. Allora gridando disse: “Padre Abramo, abbi pietà di me e manda Lazzaro a intingere nell’acqua la punta del dito e a bagnarmi la lingua, perché soffro terribilmente in questa fiamma”. Ma Abramo rispose: “Figlio, ricòrdati che, nella vita, tu hai ricevuto i tuoi beni, e Lazzaro i suoi mali; ma ora in questo modo lui è consolato, tu invece sei in mezzo ai tormenti. Per di più, tra noi e voi è stato fissato un grande abisso: coloro che di qui vogliono passare da voi, non possono, né di lì possono giungere fino a noi”. E quello replicò: “Allora, padre, ti prego di mandare Lazzaro a casa di mio padre, perché ho cinque fratelli. Li ammonisca severamente, perché non vengano anch’essi in questo luogo di tormento”. Ma Abramo rispose: “Hanno Mosè e i Profeti; ascoltino loro”. E lui replicò: “No, padre Abramo, ma se dai morti qualcuno andrà da loro, si convertiranno”. Abramo rispose: “Se non ascoltano Mosè e i Profeti, non saranno persuasi neanche se uno risorgesse dai morti”». / La parabola di Gesù non ha bisogno di alcun commento. Si crede nella Parola di Gesù o non si crede. Addolcire le sue Parole o trasformare l’inferno in un purgatorio a tempo, è vero tradimento della verità rivelata. O crediamo nella rivelazione di Gesù o non crediamo. Se crediamo, crediamo a nostra salvezza. Se non crediamo, non crediamo a nostra perdizione eterna. L’inferno non dipende dalla nostra abolizione o dichiarazione di non esistenza. Esso esiste e quanti non vivono secondo giustizia, periranno in esso. / Madre della Redenzione, Angeli, Santi, fate che crediamo in ogni Parola di Gesù. 
</p>

<p>
<u>SILVESTRINI-21</u> / Beato chi confida nel Signore. La liturgia odierna ci presenta un episodio drammatico del ricco epulone e Lazzaro, il povero. Un incontro che tocca la nostra coscienza, soprattutto nella nostra vita o esperienza quotidiana e, quindi, ci proietta nel nostro domani. In questo episodio troviamo il ricco che ha trascurato completamente il primo dei comandamenti del Signore, cioè quello di amare Dio e il prossimo. Per lui, la vita era fondata sui suoi beni materiali: ricchezze, vestiti, banchetti. Niente da offrire al suo Signore e al suo prossimo. L'uomo ricco ci fa intendere che non portava nel cuore la legge della carità o dell'amore ma quella antica, cioè quella del taglione, occhio per occhio e dente per dente. Era un ricco cieco e sordo al grido amaro del prossimo. "Maledetto dunque, l'uomo che confida in se stesso, canta il salmista". Di fronte alla morte il ricco e il povero sono però uguali. La morte colpisce entrambi. Muore l'uno, il mendicante, come muore l'altro, il benestante. La novità è che i loro destini sono differenti, anzi si invertono rispetto alle loro situazioni sulla terra, solo che questa volta per l'eternità. La parabola si eleva dall'orizzonte terrestre a contemplare ciò che avviene dopo la morte. Il ricco non l'ha curato, Dio al contrario lo tratta con tutti gli onori: è scortato dagli spiriti celesti nel suo viaggio verso il seno di Abramo. Si capisce che per il Signore la vita di questo poveraccio, toccato da un duro destino terrestre, è molto preziosa e merita ogni rispetto. La parola di Gesù rivela una grande verità e offre un'indiscussa consolazione per i poveri, che sulla terra non ricevono altro che la sofferenza e indifferenza, ma che possono contare pienamente sulla bontà di Dio. Con l'immagine del banchetto festoso viene descritta la pienezza e la gioia di cui è intessuta la vita dell'aldilà. Abramo, amico di Dio e padre del popolo d'Israele, è colui che presiede alla mensa celeste. Lazzaro, che giaceva tra la sporcizia della strada e che aveva come compagni i cani, riceve ora un posto d'onore, accanto ad Abramo, in comunione cordiale e fiduciosa con lui. La Vergine Maria ha ragione di cantare nel Magnificat "Il Signore ha rovesciato i potenti dai troni, ha innalzato gli umili, ha ricolmato di beni gli affamati e ha rimandato i ricchi a mani vuote". Il cristiano deve ricordare sempre che la vita non si esaurisce nel breve scorcio dell'esistenza terrena, nel possesso delle ricchezze, ma dura in eterno, nella comunione con Dio in cielo.
</p>

<p>
<u>LOYOLA-21</u> / La storia di Lazzaro e del ricco epulone racconta un rovesciamento delle sorti. Ciò che viene detto in tanti passaggi della Bibbia, che il Dio di Israele ha cura dei piccoli, degli orfani, delle vedove e degli stranieri, qui si trasforma in trama e dialoghi. Abbiamo due personaggi, un povero e un ricco. Il povero ha un nome, Lazzaro. Sotto lo sguardo di Dio, egli possiede un’identità precisa: ha un volto e una biografia che vengono visti e custoditi. Lazzaro vive una condizione di estrema invisibilità e di periferia esistenziale. È vicino a chi detiene potere e ricchezza, ma è come se vivesse sulla Luna. Dopo la morte, per il rovesciamento delle sorti, si ritrova nel seno di Abramo, accanto a lui come immagine di paradiso e di giustizia. Il ricco, invece, non ha nome, di lui si dice ciò che indossava e come mangiava, non si racconta la storia. Gli oggetti, per quanto eleganti e raffinati, sostituiscono la persona. Anche quest’uomo vive un rovesciamento delle sorti e si ritrova in una condizione opposta a quella vissuta in terra. Qui si preoccupa dei fratelli, che non commettano gli stessi sbagli. Si apre un dialogo, tra il “senno del poi” del ricco e il “qui e ora” di Abramo, “Se avessi saputo․․․”, “Se avessi immaginato․․․”. La frase conclusiva del Patriarca è potente: «neanche se uno risorgesse dai morti sarebbero persuasi». Non c’è ammonimento che valga o rimprovero che possa cambiare il cuore, se questo non si apre alla persona di Gesù con amore e fiducia. La via della vita “eterna”, ossia nuova, rispettosa, giusta è quella tracciata dall’attesa animata dall’amore, non quella segnata e imposta dalla paura. Una giornata di amore vale un anno di paura! / In quali occasioni ti è capitato di ragionare con il “senno di poi”? Cosa ti ha insegnato? Quanto spazio ha il timore nelle scelte della tua vita? Qual è la cosa per cui ti spenderesti per amore, per cui ti comprometteresti per amore? / Diego Mattei SJ
</p>

<p>
<u>LettureBose</u> / Qui si acquistano, qui si lasciano / Chi mai ha potuto aggiungere un giorno alla vita dell'uomo? Le ricchezze hanno mai potuto riscattare qualcuno dagli inferi? Il denaro ha forse alleviato la malattia di alcuno? La sua vita non dipende dall'abbondanza (Lc 12, 15). E altrove: I tesori non giovano agli ingiusti, mentre la giustizia libera dalla morte (Pr 10,2). Giustamente David grida: Nella ricchezza, anche se abbonda, non riponete il cuore (Sal 61[62],11). A che mi servono, infatti, se non sono in grado di liberarmi dalla morte? A che mi servono, se non possono stare con me dopo la morte? Qui si acquistano, qui si lasciano ... Considera il nome stesso. I pagani chiamano "Dis" il dio degli inferi, l'arbitro della morte. Chiamano "dis" anche il ricco, perché il ricco non sa dare altro se non la morte, lui che regna sui morti e la cui dimora sono gli inferi. Che altro è il ricco se non un vortice insaziabile di ricchezze, una fame o sete insaziabile di oro? ... Potremmo, del resto, ricorrere all'esempio del vangelo per dimostrare che il ricco non riesce a dormire. Lo desta la cupidigia, lo tiene sveglio il vigile intento di impossessarsi dei beni altrui, lo tormenta l'invidia, lo molesta l'attesa, lo turba la scarsa produzione di messi, lo eccita l'abbondanza. Perciò a quel ricco i cui possedimenti avevano fruttato raccolti abbondanti, che aveva pensato dentro di sé: "Che farò, poiché non ho dove riporre i miei raccolti?" e disse: "Farò così: demolirò i miei magazzini e ne costruirò di più grandi e vi raccoglierò tutti i prodotti delle mie terre e dirò all'anima mia: "Anima, hai a disposizione molti beni per molti anni, riposa, mangia, bevi, banchetta", Dio rispose: "Stolto, questa notte ti sarà richiesta la tua anima e quello che hai accumulato di chi sarà?" (Lc 12,17-20). Dio stesso non gli permette di dormire. Lo interpella mentre sta pensando, lo sveglia mentre sta dormendo. (Ambrogio di Milano, Naboth 6,27-29) 
</p>

<p>
<u>FEGF1</u> / Discorso su Lazzaro 2, 5; PG 48, 988-989 /  Non dimenticate l’ospitalità, di San Giovanni Crisostomo nel quarto secolo / Riguardo a questa parabola, conviene domandarci perché il ricco vede Lazzaro nel seno di Abramo piuttosto che in compagnia di un’altro giusto. È perché Abramo si è mostrato ospitale. Appare quindi accanto a Lazzaro per accusare il ricco di esser stato inospitale. Infatti, il patriarca cercava di trattenere anche semplici passanti per farli entrare nella sua tenda (Gn 18, 15). Il ricco, invece, non aveva avuto che disprezzo per colui che abitava nella propria casa. Eppure, con tutto in denaro che possedeva, aveva i mezzi per garantire la sicurezza del povero. Tuttavia giorno dopo giorno, ha continuato ad ignorarlo, e ha trascurato di porgli aiuto in quanto ne aveva bisogno. Il patriarca invece, non ha fatto così! Seduto all’ingresso della tenda, fermava chiunque passasse, come un pescatore getta la rete in mare per prendere del pesce, oppure sovente dell’oro e delle pietre preziose. Così, raccogliendo uomini nella sua rete, successe ad Abramo di accogliere degli angeli e, cosa stupefacente, senza neppure accorgersene. Ne è rimasto sbalordito Paolo stesso, tanto di indirizzarci questa esortazione: «Non dimenticate l’ospitalità; alcuni, praticandola, hanno accolto degli angeli senza saperlo» (Eb 13,2). A ragione, Paolo dice: «senza saperlo». Se Abramo avesse saputo che coloro che stava accogliendo erano angeli, non avrebbe fatto nulla di straordinario o di stupefacente. Quindi, riceve quest’elogio soltanto perché ignorava l’identità dei viandanti. Infatti egli riteneva uomini ordinari, questi viaggiatori che invitò da lui con tanta generosità. Anche tu sai mostrarti pieno di zelo nell’accogliere un personaggio famoso, il che non merita che si rimanga strabiliati… Invece, riservare un’accoglienza piena di bontà ai primi venuti, alla gente sconosciuta e ordinaria, è proprio insigne e degno di stupore.
</p>

<p>
<u>FEGF2</u> / Esposizione sui salmi 85, 3; CCL 39, 1178 / La vera ricchezza e la vera povertà, di Sant’Agostino nel quinto secolo / Non fraintendete, fratelli, il mio dire! Le parole: "Dio non china il suo orecchio al ricco" non significano che egli non esaudisce coloro che posseggono oro e argento, famiglia e proprietà, sia che così siano nati o comunque occupino tale posizione sociale. Basta però che si ricordino di quello che dice l'Apostolo: «Ordina ai ricchi di questo mondo di non insuperbire» (1Tm 6,17). I possidenti che non insuperbiscono, in Dio sono poveri; e ai poveri, ai miseri, ai bisognosi Dio china il suo orecchio (Sal 85,1). Sanno infatti che la loro speranza non è nell'oro e nell'argento e neppure nelle altre cose di cui sembrano abbondare nel tempo. Basta che la ricchezza non li porti alla perdizione; basta che non sia loro di ostacolo, dato che di vero giovamento la ricchezza non ne reca... Se uno disprezza in se stesso tutto quello di cui la superbia suole gonfiarsi, è un povero di Dio, e a lui Dio china l'orecchio, perché sa che il suo cuore è umile. Sicuramente, fratelli, quel povero che giaceva pieno di piaghe dinanzi alla porta del ricco venne portato dagli angeli nel seno di Abramo. Così leggiamo e così crediamo. Invece quel ricco che indossava vesti di porpora e di bisso e ogni giorno banchettava splendidamente fu portato all'inferno in mezzo ai tormenti. Ma forse che quel povero venne preso dagli angeli in grazia della sua miseria, e quel ricco venne gettato ai supplizi per colpa delle sue ricchezze? Dobbiamo comprendere che in quel povero venne premiata l'umiltà, come in quel ricco venne condannata la superbia.
</p>

<p>
<u>LuigiMariaEpicoco</u> / Essere / La storia di lazzaro è una storia che deve segnare in maniera indelebile il nostro immaginario cristiano. Lo scopo di simili storie è esattamente questo: comunicarci in maniera esperienziale ciò che conta. E la cosa che più conta in questa storia non è l’ingiustizia subita da Lazzaro ma bensì la tragedia di cui è vittima il ricco epulone. Il racconto del Vangelo sembra volerci suggerire che si può arrivare a un punto di non ritorno nella propria vita in cui si perde persino la propria identità e il proprio nome (infatti non si riporta il nome di questo ricco) e tutto questo perché si confonde la propria identità con ciò che possediamo. L’uomo non è mai ciò che ha. Quando tu vivi pensando che la tua vita viene definita da ciò che hai allora basterà toglierti ciò che hai per accorgerti del niente che sei. La morte in fondo è la fine del verbo avere e l’inizio del totale verbo essere. Se tu hai passato tutta la tua vita dimenticando chi sei (il verbo essere) e vivendo solo per ciò che il mondo ti dava (il verbo avere), allora alla fine scoprirai che l’inferno è vivere nella cancellazione del tuo verbo essere, in un luogo di nulla cosmico. E il problema vero è che nell’inferno non smetti di essere ma semplicemente non puoi più recuperarlo come qualcosa che ti salva la vita, ma lo vivi come una condanna che non ti fa più varcare il confine tra ciò che può salvarti e ciò che può condannarti. Questo confine è il confine dell’amore. Amare significa riappropriarci di ciò che siamo. Non poter più amare è l’inferno. Per questo ciò che in vita è una possibilità (il ricco avrebbe potuto amare Lazzaro), dopo la morte è un abisso: “Figlio, ricòrdati che, nella vita, tu hai ricevuto i tuoi beni, e Lazzaro i suoi mali; ma ora in questo modo lui è consolato, tu invece sei in mezzo ai tormenti. Per di più, tra noi e voi è stato fissato un grande abisso: coloro che di qui vogliono passare da voi, non possono, né di lì possono giungere fino a noi”. Allora applichiamo un detto romano: “Facemo bene adesso che c’avemo tempo”.
</p>

<p>
<u>MichaelDavideSemeraro</u> / Convertire... in corrente / La parola del profeta Geremia è la chiave di lettura per comprendere il senso più profondo della parabola raccontata dal Signore Gesù. In realtà, la differenza fondamentale tra quell’«uomo ricco» Lc 16,19) e il «povero di nome Lazzaro» (16,20) sta proprio nel «cuore» che, secondo la parola del profeta «difficilmente guarisce» (Ger 17,9). Il fatto che sia difficile guarire il cuore non significa che non lo si possa guarire. Per farlo bisogna accettare, per rimanere nella parabola vegetale usata da Geremia, di impegnarsi quotidianamente nello stendere le proprie radici esistenziali «verso la corrente» (17,8). Ciò che il ricco sembra non fare è di dare alla sua vita una corrente, richiudendola in una sorta di stagno ove l’acqua non scorre più, tanto da imputridire. Quella «porta» (Lc 16,20) così scrupolosamente sbarrata per preservare la propria serenità e il proprio comodo, in realtà, non fa altro che interrompere il flusso della vita. Invece Lazzaro, pur nella sua estrema indigenza, sembra mantenersi vivo tanto che i «cani venivano a leccare le sue piaghe» (16,21). Certamente la parabola evangelica ci esorta a essere attenti a coloro che stanno alla porta della nostra vita e ci chiedono condivisione e attenzione, ma ancora più urgentemente il Signore Gesù ci chiede di non dimenticare che la vitalità del nostro cuore e la sua salute spirituale è direttamente proporzionale alla sua capacità di non separarsi dalla corrente della vita. Anche a livello fisiologico il ruolo del cuore è di pompare il sangue per assicurare che la vita circoli. Dal punto di vista spirituale, bisogna continuamente vigilare di non rinchiudersi per lasciare che la vita circoli e questo significa accettare che la vita disturbi e ci chieda continuamente il coraggio di fare un passo in più verso la corrente della vita, per non rimanere inesorabilmente isolati. Da questo punto di vista, le parole di Abramo più che una punizione non solo altro che una constatazione: «Per di più, tra noi e voi è stato fissato un grande abisso: coloro che di qui vogliono passare da voi, non possono, né di lì possono giungere fino a noi» (Lc 16,26). Nell’iconografia orientale, il giudizio finale è spesso rappresentato come un fiume di fuoco che sgorga dal trono di Cristo e sulle cui due sponde si tengono i salvati e i reprobi. La domanda si pone: «Perché gli uni sono bruciati da questo fuoco e gli altri ne sono rallegrati?». Così risponde Michel Quenot: «Questo fuoco è l’amore di Dio. Quanti hanno amato lasciando che il calore dello Spirito radicasse nella loro vita, stanno tranquillamente accanto al fuoco, poiché il fuoco non brucia il fuoco. Quanti, invece, hanno coltivato l’odio, l’indifferenza verso gli altri fino ad indurire il loro cuore rendendolo sempre più freddo, non sopportano l’ardore del fuoco che li brucia. Così l’amore di Dio diventa il loro giudizio» (M. QUENOT, Personne n’a jamais parlé comme Lui, Saint Maurice 2010, p. 126).
</p>

<p>
<u>RobertoPasolini</u> / Distanze percorribili / La voce profetica di Geremia ci raggiunge con un’intensità particolare e, per certi versi, anche con toni volutamente paradossali: «Maledetto l’uomo che confida nell’uomo, e pone nella carne il suo sostegno, allontanando il suo cuore dal Signore. Sarà come un tamerisco nella steppa; non vedrà venire il bene» (Ger 17,5-6). La fiducia di cui si traccia un profilo del tutto negativo non è certo quella necessaria apertura all’altro di cui il Signore Dio si è fatto garante fino al punto da maturare la scelta di Incarnazione. Cercando di scavare il nucleo più «infido del cuore» (17,9) umano, il profeta è inviato al cospetto del popolo per denunciare quella eccessiva concentrazione su di sé e sulle proprie forze, capace di condurre il suo cammino «in una terra di salsedine, dove nessuno può vivere» (17,6). Riesce difficile immaginare che qualcuno possa, deliberatamente, orientare i propri passi verso uno scenario dove la morte è l’unico destino e la solitudine l’ordinaria atmosfera. Anzi, appare addirittura assurdo pensare che una persona possa decidere di diventare sola e sterile come un albero nel deserto. La parabola del — fin troppo celebre — “ricco epulone” viene in aiuto alla nostra incapacità di guardare in faccia il rischio di scivolare in questo baratro, raccontando come sia possibile procedere nell’inganno di un individualismo cieco, disattento ai bisogni di quanti giacciono — talvolta bussano — alla nostra porta: «C’era un uomo ricco, che indossava vestiti di porpora e di lino finissimo, e ogni giorno si dava a lauti banchetti. Un povero, di nome Lazzaro, stava alla sua porta, coperto di piaghe, bramoso di sfamarsi con quello che cadeva dalla tavola del ricco; ma erano i cani che venivano a leccare le sue piaghe» (Lc 16,19-21). Nella descrizione di questa scena iniziale, da cui prende avvio l’insegnamento parabolico di Gesù, non può che colpire – fino a ferire – il riferimento a quella porta di casa implacabilmente chiusa, segno di un cuore ormai sigillato e indurito. Il riflettore del linguaggio parabolico è puntato su quella indifferenza in cui sprofondiamo quando, barricati nelle nostre sicurezze e nel nostro benessere, diventiamo insensibili rispetto a quello che accade e a quanti si trovano fuori dalla nostra zona di comfort. È sempre un grande rischio illudersi di non dover aprire la porta delle nostre relazioni e di poter fare a meno di essere pienamente presenti nelle cose che facciamo, nelle parole che pronunciamo, nei modi con cui incontriamo e accogliamo l’altro. Quando iniziamo a pensare che questo modo di (non) vivere possa essere normale, si ritagliano spazi di individualismo che poi possono diventare vere e proprie praterie di solitudine dentro un cuore che «difficilmente guarisce!» (Ger 17,9). La parola del Vangelo ci annuncia però qualcosa di molto bello: queste distanze tra noi e gli altri, che un giorno potrebbero diventare un grande e invalicabile abisso, per il momento sono ancora distanze percorribili. Niente è ancora definitivo. Il tempo per stendere altrove le radici della nostra umanità creata a immagine del Creatore è adesso: «Benedetto l’uomo che confida nel Signore e il Signore è la sua fiducia. È come un albero piantato lungo un corso d’acqua, verso la corrente stende le radici; non teme quando viene il caldo, le sue foglie rimangono verdi, nell’anno della siccità non si dà pena, non smette di produrre frutti» (Ger 17,7-8). Non dobbiamo aspettare che un segno — neanche uno che «risorgesse dai morti»! — venga a convincerci. Se non ascoltiamo e obbediamo alla vita, così come ora ci è chiesto di accoglierla con le sue possibilità e le sue limitazioni, non potremo accedere a nessun’altra vita. Prima che giungano i giorni eterni della risurrezione del corpo, dobbiamo saper riconoscere il tempo dell’insurrezione del cuore, per colmare tutte le percorribili distanze tra noi e chi attende di incontrare la luce del nostro volto: «Se non ascoltano Mosè e i Profeti, non saranno persuasi neanche se uno risorgesse dai morti» (Lc 16,31).
</p>

<p>
<u>HomilyVoice-21</u> / PRIMA LETTURA / Io, il Signore, scruto la mente e saggio i cuori, per dare a ciascuno secondo la sua condotta, secondo il frutto delle sue azioni. Dinanzi ad una verità rivelata dobbiamo prostrarci in adorazione e benedire, ringraziare, lodare, esaltare il nostro Dio e Signore per la sua grande misericordia. Ogni Parola che il Signore ha fatto e fa risuonare al nostro orecchio e con il suo Santo Spirito incide nel nostro cuore, è purissima grazia di salvezza. Non si è veri adoratori del nostro Dio quando poniamo la sua parola nella morsa dei nostri pensieri e con la lima della nostra volontà togliamo da essa ciò che riteniamo non conforme alle nostra mente e come abili stagnini saldiamo su di essa quanto noi immaginiamo debba essere la verità per noi. Oggi più che mai urge togliere la Parola da questa morsa di morte e gettare nel più profondo del mare ogni lima e tutta l’attrezzatura per stagnare. Questa è l’onesta che deve sempre possedere un adoratore del vero Dio. Ecco una verità immodificabile in eterno: il Signore darà a ciascuno nel giorno del giudizio secondo le sue opere: la vita eterna se le sue opere sono state di obbedienza alla sua Parola; la morte e le tenebre a coloro che non hanno dato ascolto alla sua Legge, ai suoi Comandamenti, ai suoi Statuti. Il Signore renderà a ciascuno secondo la sua giustizia e la sua fedeltà, dal momento che oggi il Signore ti aveva messo nelle mie mani e non ho voluto stendere la mano sul consacrato del Signore (1Sam 26, 23). Quando si chiuderà il cielo e non ci sarà pioggia perché hanno peccato contro di te, ma ti pregano in questo luogo, lodano il tuo nome e si convertono dal loro peccato perché tu li hai umiliati, tu ascolta nel cielo, perdona il peccato dei tuoi servi e del tuo popolo Israele, ai quali indicherai la strada buona su cui camminare, e concedi la pioggia alla terra che hai dato in eredità al tuo popolo (2Cr 6, 26-30). Se te ne stai indolente nel giorno della sventura, ben poca è la tua forza. Libera quelli che sono condotti alla morte e salva quelli che sono trascinati al supplizio. Se tu dicessi: «Io non lo sapevo», credi che non l’intenda colui che pesa i cuori? Colui che veglia sulla tua vita lo sa; egli renderà a ciascuno secondo le sue opere (Pr 24,10-12). Tu sei grande nei pensieri e potente nelle opere, tu, i cui occhi sono aperti su tutte le vie degli uomini, per dare a ciascuno secondo la sua condotta e il merito delle sue azioni (Ger 32, 19). Poiché il Figlio dell'uomo verrà nella gloria del Padre suo, con i suoi angeli, e renderà a ciascuno secondo le sue azioni (Mt 16, 27). Perciò chiunque tu sia, o uomo che giudichi, non hai alcun motivo di scusa perché, mentre giudichi l’altro, condanni te stesso; tu che giudichi, infatti, fai le medesime cose. Eppure noi sappiamo che il giudizio di Dio contro quelli che commettono tali cose è secondo verità. Tu che giudichi quelli che commettono tali azioni e intanto le fai tu stesso, pensi forse di sfuggire al giudizio di Dio? O disprezzi la ricchezza della sua bontà, della sua clemenza e della sua magnanimità, senza riconoscere che la bontà di Dio ti spinge alla conversione? Tu, però, con il tuo cuore duro e ostinato, accumuli collera su di te per il giorno dell’ira e della rivelazione del giusto giudizio di Dio, che renderà a ciascuno secondo le sue opere: la vita eterna a coloro che, perseverando nelle opere di bene, cercano gloria, onore, incorruttibilità; ira e sdegno contro coloro che, per ribellione, disobbediscono alla verità e obbediscono all’ingiustizia. Tribolazione e angoscia su ogni uomo che opera il male, sul Giudeo, prima, come sul Greco; gloria invece, onore e pace per chi opera il bene, per il Giudeo, prima, come per il Greco: Dio infatti non fa preferenza di persone (Rm 2,1-11). E se pregando chiamate Padre colui che senza riguardi personali giudica ciascuno secondo le sue opere, comportatevi con timore nel tempo del vostro pellegrinaggio (1Pt 1, 17). E aggiunse: «Non mettere sotto sigillo le parole della profezia di questo libro, perché il tempo è vicino. Il malvagio continui pure a essere malvagio e l’impuro a essere impuro e il giusto continui a praticare la giustizia e il santo si santifichi ancora. Ecco, io vengo presto e ho con me il mio salario per rendere a ciascuno secondo le sue opere. Io sono l’Alfa e l’Omèga, il Primo e l’Ultimo, il Principio e la Fine. Beati coloro che lavano le loro vesti per avere diritto all’albero della vita e, attraverso le porte, entrare nella città. Fuori i cani, i maghi, gli immorali, gli omicidi, gli idolatri e chiunque ama e pratica la menzogna! (Ap 22,10-15). Questa è la purissima parola del Signore. Ogni altra parola ben limata o ben stagnata secondo il pensiero dell’uomo, chiunque esso sia, va tenuta lontana dalla nostra mente e dal nostro cuore. È vera tentazione per noi. Limare, stagnare, saldare è opera del diavolo e di quanti gli appartengono. I figli della luce mai aggiungono e mai tolgono. Sempre si attengono alla verità posta dalla Spirito Santo in ogni Parola del Signore, a noi data per la nostra salvezza. / LEGGIAMO Ger 17,5-10 / «Maledetto l’uomo che confida nell’uomo, e pone nella carne il suo sostegno, allontanando il suo cuore dal Signore. Sarà come un tamerisco nella steppa; non vedrà venire il bene, dimorerà in luoghi aridi nel deserto, in una terra di salsedine, dove nessuno può vivere. Benedetto l’uomo che confida nel Signore e il Signore è la sua fiducia. È come un albero piantato lungo un corso d’acqua, verso la corrente stende le radici; non teme quando viene il caldo, le sue foglie rimangono verdi, nell’anno della siccità non si dà pena, non smette di produrre frutti. Niente è più infido del cuore e difficilmente guarisce! Chi lo può conoscere? Io, il Signore, scruto la mente e saggio i cuori, per dare a ciascuno secondo la sua condotta, secondo il frutto delle sue azioni. Nella Scrittura Santa è benedetto l’uomo che cammina nella Parola del Signore, senza mai uscire da essa. Maledetto è invece l’uomo che insegue i suoi pensieri, disprezzando e oltraggiano la Parola e il suo Autore. L’uomo benedetto è come un albero piantato lungo corsi d’acqua. Le sue foglie non appassiscono e i suoi frutti sono sempre abbondanti. L’uomo maledetto viene paragonato ad un tamarisco nella steppa. Non cresce. Non produce frutti. È privo di vera vitalità. Qualcuno potrebbe pensare che benedizione e maledizione appartengano all’Antico Testamento. Nulla è più falso di questo pensiero. Maledizione e benedizione sono essenza del Nuovo Testamento. La vita è nella Parola del Signore. Si esce dalla Parola del Signore si cammina su una via di morte e di perdizione eterna. È sufficiente leggere il Vangelo e si potrà scorgere che la benedizione e la maledizione sono essenza della Parola: Non chiunque mi dice: “Signore, Signore”, entrerà nel regno dei cieli, ma colui che fa la volontà del Padre mio che è nei cieli. In quel giorno molti mi diranno: “Signore, Signore, non abbiamo forse profetato nel tuo nome? E nel tuo nome non abbiamo forse scacciato demòni? E nel tuo nome non abbiamo forse compiuto molti prodigi?”. Ma allora io dichiarerò loro: “Non vi ho mai conosciuti. Allontanatevi da me, voi che operate l’iniquità!”. Perciò chiunque ascolta queste mie parole e le mette in pratica, sarà simile a un uomo saggio, che ha costruito la sua casa sulla roccia. Cadde la pioggia, strariparono i fiumi, soffiarono i venti e si abbatterono su quella casa, ma essa non cadde, perché era fondata sulla roccia. Chiunque ascolta queste mie parole e non le mette in pratica, sarà simile a un uomo stolto, che ha costruito la sua casa sulla sabbia. Cadde la pioggia, strariparono i fiumi, soffiarono i venti e si abbatterono su quella casa, ed essa cadde e la sua rovina fu grande» (Mt 7,21-27). Allora il re dirà a quelli che saranno alla sua destra: “Venite, benedetti del Padre mio, ricevete in eredità il regno preparato per voi fin dalla creazione del mondo, perché ho avuto fame e mi avete dato da mangiare, ho avuto sete e mi avete dato da bere, ero straniero e mi avete accolto, nudo e mi avete vestito, malato e mi avete visitato, ero in carcere e siete venuti a trovarmi”. Poi dirà anche a quelli che saranno alla sinistra: “Via, lontano da me, maledetti, nel fuoco eterno, preparato per il diavolo e per i suoi angeli, perché ho avuto fame e non mi avete dato da mangiare, ho avuto sete e non mi avete dato da bere, ero straniero e non mi avete accolto, nudo e non mi avete vestito, malato e in carcere e non mi avete visitato”. E se ne andranno: questi al supplizio eterno, i giusti invece alla vita eterna» (Mt 25,31-46). Oggi in questa Parola del nostro Dio non si crede più. Con sofisticate morse, lime, raspe, carta vetrata prima abbiamo tolto moltissime verità alla Scrittura Santa, Antico e Nuovo Testamento, e poi con fine arte da cesellatori abbiamo stagnato sulla Scrittura il nostro pensiero, così esso passa come purissima luce dello Spirito Santo. Questo inganno è iniziato nel giardino di Eden e finirà solo il giorno della Parusia. L’ingannato è responsabile quanto l’ingannatore. Siamo tutti messi in guardia. Chi non vuole essere ingannato deve lasciarsi trasformare dallo Spirito Santo in natura tutta spirituale. Conosceremo per natura la verità e per natura di verità ci terremo lontani dalla falsità e da ogni inganno. / LETTURA DEL  <u>VANGELO</u> / Ma Abramo rispose: “Hanno Mosè e i Profeti; ascoltino loro”. E lui replicò: “No, padre Abramo, ma se dai morti qualcuno andrà da loro, si convertiranno”. Abramo rispose: “Se non ascoltano Mosè e i Profeti, non saranno persuasi neanche se uno risorgesse dai morti”». Nella parabola del ricco, il cattivo, e di Lazzaro, il povero, viene intronizzata la Parola del Signore, la Parola di Mosè e dei Profeti, come unica e sola via per sfuggire alla morte eterna ed entrare nella vita che non conosce fine. Alla Parola di Mosè e dei Profeti Gesù ha dato pieno compimento: Non crediate che io sia venuto ad abolire la Legge o i Profeti; non sono venuto ad abolire, ma a dare pieno compimento. In verità io vi dico: finché non siano passati il cielo e la terra, non passerà un solo iota o un solo trattino della Legge, senza che tutto sia avvenuto. Chi dunque trasgredirà uno solo di questi minimi precetti e insegnerà agli altri a fare altrettanto, sarà considerato minimo nel regno dei cieli. Chi invece li osserverà e li insegnerà, sarà considerato grande nel regno dei cieli. Io vi dico infatti: se la vostra giustizia non supererà quella degli scribi e dei farisei, non entrerete nel regno dei cieli (Mt 5,17-20). Il regno eterno di Dio si raggiunge se percorriamo la via stretta e angusta della Parola. La via larga e spaziosa che l’uomo si costruisce senza la Parola conduce alla perdizione eterna. Entrate per la porta stretta, perché larga è la porta e spaziosa la via che conduce alla perdizione, e molti sono quelli che vi entrano. Quanto stretta è la porta e angusta la via che conduce alla vita, e pochi sono quelli che la trovano! (Mt 7,13-14). Sempre lo Spirito Santo ci ammonisce nella Scrittura: Quanti vivono senza la Parola, contro la parola, non erediteranno il regno di Dio. Ma chi crede oggi alla Parola dello Spirito Santo? Eppure essa è la sola Parola vera, data a noi per la nostra salvezza eterna. Non sapete che gli ingiusti non erediteranno il regno di Dio? Non illudetevi: né immorali, né idolatri, né adùlteri, né depravati, né sodomiti, né ladri, né avari, né ubriaconi, né calunniatori, né rapinatori erediteranno il regno di Dio. E tali eravate alcuni di voi! Ma siete stati lavati, siete stati santificati, siete stati giustificati nel nome del Signore Gesù Cristo e nello Spirito del nostro Dio (1Cor 6, 9-11). Il mandato apostolico proprio in questo consiste: nell’annuncio della Parola. Come però la Parola esce pura dal cuore del Padre e pura dal cuore del Figlio e pura è stata consegnata agli Apostoli, così essi pura dovranno farla risuonare nel mondo. A loro non è consentito usare né morse, né lime, né raspe, né cartavetrata e neanche stagno o altro materiale per levare quanto non corrisponde al pensiero dell’uomo e per aggiungere quanto invece vi corrisponde. Ecco il pesante ammonimento che l’Apostolo Paolo rivolge ai Corinzi: Vi proclamo poi, fratelli, il Vangelo che vi ho annunciato e che voi avete ricevuto, nel quale restate saldi e dal quale siete salvati, se lo mantenete come ve l’ho annunciato. A meno che non abbiate creduto invano! (1Cor 15,1-2). L’Apocalisse termina con lo stesso grave ammonimento: A chiunque ascolta le parole della profezia di questo libro io dichiaro: se qualcuno vi aggiunge qualcosa, Dio gli farà cadere addosso i flagelli descritti in questo libro; e se qualcuno toglierà qualcosa dalle parole di questo libro profetico, Dio lo priverà dell’albero della vita e della città santa, descritti in questo libro (Ap 22,18-20). Anche il libro dei Proverbi ci ammonisce: Ogni parola di Dio è purificata nel fuoco; egli è scudo per chi in lui si rifugia. Non aggiungere nulla alle sue parole, perché non ti riprenda e tu sia trovato bugiardo (Pr 30,5-6). Invece sempre dobbiamo chiedere al Signore che ci dia ogni sapienza e intelligenza per entrare nella piena conoscenza della sua Parola: Insegnami, Signore, la via dei tuoi decreti e la custodirò sino alla fine. Dammi intelligenza, perché io custodisca la tua legge e la osservi con tutto il cuore. Guidami sul sentiero dei tuoi comandi, perché in essi è la mia felicità. Piega il mio cuore verso i tuoi insegnamenti e non verso il guadagno. Distogli i miei occhi dal guardare cose vane, fammi vivere nella tua via. Con il tuo servo mantieni la tua promessa, perché di te si abbia timore. Allontana l’insulto che mi sgomenta, poiché i tuoi giudizi sono buoni. Ecco, desidero i tuoi precetti: fammi vivere nella tua giustizia (Sal 119,33-40). Al profeta Michea che pensava di fare cose gradite al Signore, ecco cosa gli viene risposto: «Con che cosa mi presenterò al Signore, mi prostrerò al Dio altissimo? Mi presenterò a lui con olocausti, con vitelli di un anno? Gradirà il Signore migliaia di montoni e torrenti di olio a miriadi? Gli offrirò forse il mio primogenito per la mia colpa, il frutto delle mie viscere per il mio peccato?». Uomo, ti è stato insegnato ciò che è buono e ciò che richiede il Signore da te: praticare la giustizia, amare la bontà, camminare umilmente con il tuo Dio. La voce del Signore grida alla città e chi ha senno teme il suo nome: «Ascoltate, tribù e assemblea della città. Ci sono ancora nella casa dell’empio i tesori ingiustamente acquistati e una detestabile efa ridotta? Potrò io giustificare le bilance truccate e il sacchetto di pesi falsi? I ricchi della città sono pieni di violenza e i suoi abitanti proferiscono menzogna; le loro parole sono un inganno! Allora anch’io ho cominciato a colpirti, a devastarti per i tuoi peccati. Mangerai, ma non ti sazierai, e la tua fame rimarrà in te; metterai da parte, ma nulla salverai; e se qualcosa salverai, io lo consegnerò alla spada. Seminerai, ma non mieterai; frangerai le olive, ma non ti ungerai d’olio; produrrai mosto, ma non berrai il vino (Mi 6,6-15). Si è nella Parola, si è graditi al Signore. Si esce dalla Parola non si è graditi al Signore. L’obbedienza alla Parola è la sola via da percorrere per essere graditi al Signore e per raggiungere il suo regno eterno. / LEGGIAMO IL TESTO DI Lc 16,19-31 / C’era un uomo ricco, che indossava vestiti di porpora e di lino finissimo, e ogni giorno si dava a lauti banchetti. Un povero, di nome Lazzaro, stava alla sua porta, coperto di piaghe, bramoso di sfamarsi con quello che cadeva dalla tavola del ricco; ma erano i cani che venivano a leccare le sue piaghe. Un giorno il povero morì e fu portato dagli angeli accanto ad Abramo. Morì anche il ricco e fu sepolto. Stando negli inferi fra i tormenti, alzò gli occhi e vide di lontano Abramo, e Lazzaro accanto a lui. Allora gridando disse: “Padre Abramo, abbi pietà di me e manda Lazzaro a intingere nell’acqua la punta del dito e a bagnarmi la lingua, perché soffro terribilmente in questa fiamma”. Ma Abramo rispose: “Figlio, ricòrdati che, nella vita, tu hai ricevuto i tuoi beni, e Lazzaro i suoi mali; ma ora in questo modo lui è consolato, tu invece sei in mezzo ai tormenti. Per di più, tra noi e voi è stato fissato un grande abisso: coloro che di qui vogliono passare da voi, non possono, né di lì possono giungere fino a noi”. E quello replicò: “Allora, padre, ti prego di mandare Lazzaro a casa di mio padre, perché ho cinque fratelli. Li ammonisca severamente, perché non vengano anch’essi in questo luogo di tormento”. Ma Abramo rispose: “Hanno Mosè e i Profeti; ascoltino loro”. E lui replicò: “No, padre Abramo, ma se dai morti qualcuno andrà da loro, si convertiranno”. Abramo rispose: “Se non ascoltano Mosè e i Profeti, non saranno persuasi neanche se uno risorgesse dai morti”». La carità e l’elemosina sono vie che conducono alla vita. Fratelli miei, se uno di voi si allontana dalla verità e un altro ve lo riconduce, costui sappia che chi riconduce un peccatore dalla sua via di errore lo salverà dalla morte e coprirà una moltitudine di peccati (Gc 5,19-20). La fine di tutte le cose è vicina. Siate dunque moderati e sobri, per dedicarvi alla preghiera. Soprattutto conservate tra voi una carità fervente, perché la carità copre una moltitudine di peccati. Praticate l’ospitalità gli uni verso gli altri, senza mormorare. Ciascuno, secondo il dono ricevuto, lo metta a servizio degli altri, come buoni amministratori della multiforme grazia di Dio. Chi parla, lo faccia con parole di Dio; chi esercita un ufficio, lo compia con l’energia ricevuta da Dio, perché in tutto sia glorificato Dio per mezzo di Gesù Cristo, al quale appartengono la gloria e la potenza nei secoli dei secoli. Amen! (1Pt 4,7-11). Il Signore aveva mandato Lazzaro, il povero, dinanzi alla porta del ricco, il cattivo, per la sua salvezza. Ma lui era troppo occupato per pensare a se stesso oltre ogni misura data a noi da Dio per curare la nostra vita. La misura della cura della nostra vita sono le virtù della sobrietà, della giustizia, della temperanza. Tutto ciò che esce da questa misura Dio ce lo elargisce per curare la vita dei nostri fratelli. Quando ci appropriamo di ciò che esce dalla misura data per noi, è allora che diventiamo ladri, ingiusti, assassini dei nostri fratelli. Ecco ancora un ammonimento che viene dal Libro del Siracide. Sacrificare il frutto dell’ingiustizia è un’offerta da scherno e i doni dei malvagi non sono graditi. L’Altissimo non gradisce le offerte degli empi né perdona i peccati secondo il numero delle vittime. Sacrifica un figlio davanti al proprio padre chi offre un sacrificio con i beni dei poveri. Il pane dei bisognosi è la vita dei poveri, colui che glielo toglie è un sanguinario. Uccide il prossimo chi gli toglie il nutrimento, versa sangue chi rifiuta il salario all’operaio (Sir 34,21-26). Il ricco cattivo si danna perché è un ladro e un assassino. Ha usato per sé i beni elargiti a lui dal Signore perché lui li desse ai poveri e ai bisognosi. Si è dannato perché non ha usato i beni per sé secondo la regola della sobrietà, della giustizia, della temperanza. Non ha osservato questa Legge purissima della Parola del suo Signore e Dio. / Vergine Maria, specchio di ogni virtù, insegnaci ad osservare sempre la misura della sobrietà, della giustizia e della temperanza nella cura verso noi stessi. Liberarci da ogni avidità, ingordigia, vanità, stoltezza. Daremo ai poveri e ai bisognosi quanto supera la nostra misura. Entreremo nel regno eterno del nostro Dio. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
