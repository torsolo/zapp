<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>DIES-01-04</h1>-->
<h1>DIES-01-04</h1>

<h5>Oremus</h5>

<p>
<sup>♦</sup> Novena al Santo Bambino Gesù di Praga (3) / O Gesù Bambino, fuoco divino d'amore, centro e creatore della perfezione cristiana, vengo a Te, mi prostro ai tuoi piedi. Vedi le mie debolezze, i miei innumerevoli difetti, la mia abituale inclinazione al peccato. E' forse questa mia colpevole inclinazione l'ostacolo maggiore per ottenere le grazie che tanto desidero. Ebbene, o Gesù, fa' che io risorga dal mio stato e m'incammini sicuro per la via del fervore e della perfezione. Riscalda il mio povero cuore e accendilo del tuo santo amore. Così i suoi palpiti Ti giungeranno più graditi e Tu ascolterai benigno la mia preghiera, accordandomi la grazia che Ti domando. / Santo Bambino Gesù, benedicimi. / Pater, Ave, Gloria / Santo Bambino Gesù, ascoltami. / Pater, Ave, Gloria / Santo Bambino Gesù, esaudiscimi. / Pater, Ave, Gloria
</p>

<p>
<sup>♦</sup> La Luce di Dio / Senza la luce di Dio nessun uomo si salva. Essa fa muovere all’uomo i primi passi; essa lo conduce al vertice della perfezione. Perciò, se vuoi cominciare a possedere questa luce di Dio, prega; se sei già impegnato nella salita della perfezione e vuoi che questa luce in te aumenti, prega; se sei giunto al vertice della perfezione e vuoi ancora luce per poterti in essa mantenere, prega; se vuoi la fede, prega; se vuoi la speranza, prega; se vuoi la carità, prega; se vuoi la povertà, prega; se vuoi l’obbedienza, la castità, l’umiltà, la mansuetudine, la fortezza, prega. Qualunque virtù tu desideri, prega. E prega leggendo nel libro della vita, cioè nella vita del Dio - Uomo Gesù, che fu tutta povertà, dolore, disprezzo e perfetta obbedienza. (Beata Angela da Foligno)
</p>

<p>
<sup>♦</sup> Signore Gesù, tu mi chiami per nome. Aiutami a udire la tua voce che mi chiama. Aiutami ad ascoltarti in silenzio, nell'amore. Insegnami a stare con te quietamente, in preghiera. Insegnami ad aprire il mio cuore al tuo amore e a corrispondere all'immenso amore che tu hai per me. Amen. (Robert Faricy SJ e Luciana Pecoraio)
</p>

<p>
<sup>♦</sup> Tramonta il dì: la placida / aura del vespro oscilla / al suono / della serale squilla, / che in flebile armonia / dalla chiesa annunziò l’Ave, Maria. / Ave Maria! Conservami / immacolata e pura / l’anima tra le insidie / di questa terra oscura; / e se peccai talora / Vergine Santa, a me perdono implora. / (C. Rebora)
</p>

<p>
Il viaggio / Padre, Tu non sei un Dio frenetico: non Ti lasci prendere dall’agitazione di chi è in perenne lotta con il tempo. Regala qualche sosta al Tuo popolo perchè si fermi sotto la Tua “nube” per riassaporare, nella gratitudine, la freschezza della Tua ombra e ritrovare l’agilità di un buon passo sulla strada che ancora ci resta da fare. Nella Tua tenerezza, Tu non sei avaro di ristoro e di pace per quanti ami. Quando ci fermiamo per pigrizia, per incapacità o per colpa, la Tua nube sosti sul nostro capo e resti con noi finchè ci rialziamo di nuovo. Mandaci la brezza leggera dello Spirito, che offre suggerimenti interiori, produce mentalità senza ricorrere alla forza e spinge al cambio senza creare traumi. (Don Tonino Bello)
</p>

<h5>Santorale</h5>

<p>
<a href="https://it.wikipedia.org/wiki/Calendario_dei_santi" title="wikipedia" class="https">wikipedia</a> / <a href="https://www.santodelgiorno.it/" title="santodelgiorno" class="https">santodelgiorno</a> / <a href="https://it.cathopedia.org/wiki/Calendario_dei_santi" title="cathopedia" class="https">cathopedia</a> / <a href="http://www.santiebeati.it/" title="santiebeati" class="http">santiebeati</a>
</p>

<h5>Quotes</h5>

<p>
<sup>♦</sup> A tutti i mali ci sono due rimedi: il tempo e il silenzio. (A. Dumas)<br>
<sup>♦</sup> La cosa più importante è non pensare troppo e amare molto. Per questo motivo fate ciò che più vi spinge ad amare. (Santa Teresa d'Avila)
</p>

<h5>Dixit</h5>

<p>
<sup>♦</sup> Un monaco egiziano disse a un anacoreta siriano, tutto eccitato, che voleva andare in città a vedere un santo che operava miracoli e che, con la sua preghiera, risuscitava i morti. L'altro monaco, sorridendo disse: "Che strane abitudini avete da queste parti: chiamate santo chi piega Dio a fare la propria volontà. Da noi invece, chiamiamo santo chi piega la propria volontà a quella di Dio". (Padri del deserto)
</p>

<p>
<sup>♦</sup> La Vergine è pallida e guarda il bambino. Bisognerebbe dipingere sul suo viso, quella meraviglia ansiosa che non è apparsa che una sola volta su un volto umano. Perché il Cristo è il suo figlio, la carne della sua carne e frutto del suo ventre. Lo ha portato nove mesi in se stessa e gli darà il seno e il suo latte diverrà il sangue di Dio. In alcuni momenti la tentazione è così forte che dimentica che è il figlio di Dio. Lo stringe nelle sue braccia e gli sussurra "Piccolo mio". Ma in altri momenti rimane interdetta e pensa: Dio è là, e viene presa da uno sgomento religioso per questo Dio muto, per questo bambino che in un certo senso mette paura. Tutte le madri sono un po' frastornate, per un attimo, davanti a questo frammento ribelle della loro carne che è il loro bambino, e si sentono esiliate davanti a questa nuova vita fatta della loro vita, abitata da pensieri estranei. Ma nessun bambino è stato strappato più crudelmente e rapidamente da sua madre, perché è Dio e supera in tutto, ciò che lei potrebbe immaginare. Ma penso che ci siano anche altri momenti, rapidi e sfuggenti, in cui lei sente che il Cristo è suo figlio, il suo piccolo, e che è Dio. Lo guarda e pensa "Questo Dio è il mio bambino. Questa carne è la mia carne, è fatto di me, ha i miei occhi e la forma della sua bocca, è simile alla mia, mi assomiglia, è Dio e mi assomiglia". Nessuna donna ha avuto dalla sorte il suo Dio per sé sola, un Dio piccolissimo da stringere tra le braccia e coprire di baci, un Dio tutto caldo che sorride e che respira, un Dio che si può toccare e che ride. Ed è in quei momenti che dipingerei Maria se fossi un pittore. (Jean Paul Sartre)
</p>

<p>
<sup>♦</sup> Alcuni Magi giunsero da Oriente a Gerusalemme e domandavano:" Dov'è il Re dei Giudei che è nato? Abbiamo visto sorgere la sua stella e siamo venuti per adorarlo". (Mt 2, 1-2). / Signore, ti chiedo di rendermi simile, almeno un pochino, ai Re Magi. Questi personaggi speciali, tra leggenda e realtà, che finiscono sempre un po' bistrattati nei nostri presepi domestici. Giungono a destinazione quasi alla fine della festa, quando Gesù Bambino è ormai nato e tutti sono già arrivati ad adorarlo prima di loro. Fanno appena in tempo a posare i famosi doni davanti alla capanna e vengono velocemente riposti, con le altre statuine, nella scatola e poi in dispensa, pronti per l'anno dopo... "Toccata e fuga". / Una presenza su cui non meditiamo mai abbastanza e che, invece, porta in se tutte le premesse e la fatica di un lungo viaggio. Rendimi simile a loro, Signore.A questi uomini colti, ricchi, potenti, che avrebbero potuto stare tranquillamente e comodamente nelle loro bellissime case e, invece, si sono messi in cammino. Con i loro bagagli, le carovane, l'oro, l'incenso e la mirra, con una stella speciale ad illuminare le loro notti e l'eco delle profezie antiche a riscaldare i loro cuori. / Uomini di scienza, di successo e di cultura che, però, non si sono accontentati. Dona anche a me l'umiltà necessaria per mettermi in viaggio ed infiamma la mia anima del desiderio ardente di trovarti. / Non permettere che io mi inganni pensando di poterti raggiungere senza "muovermi", rimanendo ferma in me stessa. / Spingimi a lasciare tutto e a mettermi per strada affrontando gli inconvenienti che ogni viaggio comporta, magari un viaggio difficile, in pieno deserto. / Ricordami sempre che bisogna cercare ciò che vale perché né la scienza, né l'intelligenza, né la cultura, né i piaceri, né la ricchezza, niente basta per dare senso alla vita, niente senza aver trovato te, il Salvatore. / Tu, Signore, colui che non possiamo incontrare se rimaniamo confinati in casa nostra. Colui che non possiamo scoprire se non facciamo la fatica di superare il nostro limite umano. I nostri limiti. Quei limiti che, spesso, diventano un comodo alibi per giustificarci, per non trovarci costretti a porgere l'altra guancia, per non dover andare incontro al nostro fratello scomodo, proprio quello che, sfortunatamente!, ci è prossimo ma ci urta il sistema nervoso! / Che cosa si saranno detti questi tre Re multietnici, a rappresentare tutte le genti del mondo e del tempo, durante il viaggio? / Cosa sarà passato nei loro cuori? Quali interrogativi? Quali speranze? Quanti, profondi scoraggiamenti ed incertezze? Chissà. Forse le loro speranze e le loro paure sono anche le nostre... / Donami, Signore, alla fine di questo cammino, di trovarti e di poterti adorare con i miei poveri doni. E allora non sarà più come arrivare ad una festa giunta quasi alla fine ma sarà festa senza fine. Amen. (Federica Storace)
</p>

<p>
<sup>♦</sup> Nel mondo antico, i corpi celesti erano guardati come potenze divine che decidevano del destino degli uomini. I pianeti portano nomi di divinità. Secondo l’opinione di allora, essi dominavano in qualche modo il mondo, e l’uomo doveva cercare di venire a patti con queste potenze. La fede nell’unico Dio, ha qui operato ben presto una demitizzazione, quando il racconto della creazione, con magnifica sobrietà, chiama il sole e la luna “lampade” che Dio, insieme con tutta la schiera delle stelle, appende alla volta celeste (cfr. Gen 1, 16s). Entrando nel mondo pagano, la fede cristiana doveva nuovamente affrontare la questione delle divinità astrali. Per questo, nelle Lettere dalla prigionia agli Efesini e ai Colossesi, Paolo ha fortemente insistito sul fatto che il Cristo risorto ha vinto ogni Principato e Potenza dell’aria e domina tutto l’universo. In questa linea sta anche il racconto della stella dei Magi: non è la stella a determinare il destino del Bambino, ma il Bambino guida la stella. Si può parlare di una specie di svolta antropologica: l’uomo assunto da Dio è più grande di tutte le potenze del mondo materiale e vale più dell’universo intero. (papa Benedetto XVI - da: L’infanzia di Gesù)
</p>

<p>
<sup>♦</sup> I Re Magi / Una luce vermiglia / risplende nella pia / notte e si spande via / per miglia e miglia e miglia. / O nova meraviglia! / O fiore di Maria! / Passa la melodia /  e la terra s’ingiglia. / Cantano tra il fischiare / del vento per le forre, / i biondi angeli in coro; / ed ecco Baldassarre / Gaspare e Melchiorre, / con mirra, incenso ed oro. / (Gabriele d’Annunzio)
</p>

<h5>Aivanhov</h5>

<p>
<b>04/01/2002</b> Pregate per chiedere la luce, l'amore, la pace o soltanto la salute; la sincerità e il fervore della vostra preghiera fanno sì che interiormente vi proiettiate su un altro piano. Pensate che con questa preghiera vi rivolgete a Dio... Sì, senza dubbio; ma Dio, che certamente esiste al di fuori di voi, esiste anche dentro di voi, ed è proprio a questa potenza superiore presente in voi che vi rivolgete. Siccome la potenza è dentro di voi e voi la toccate, essa risponde; la sua risposta consiste in correnti di vita intensa e pura che attraversandovi, illuminano e armonizzano tutto al loro passaggio. Nella preghiera ritroviamo il movimento della respirazione: quando rivolgete verso l'alto la vostra domanda, è l'inspirazione; quando ricevete la risposta, le benedizioni del Cielo scendono su di voi ed è l'espirazione. 
</p>

<p>
<b>04/01/2003</b> La vita ha un'infinità di gradazioni ma, per gustare quelle più sottili, bisogna andare oltre l'apparenza materiale delle creature e sentire tutte le correnti emanate da loro, dalla pietra al sole, dai fiori alle stelle, tessono la misteriosa trama della creazione. A modo loro, tutti gli elementi della creazione hanno un linguaggio; essi parlano fra di loro e anche a noi, e tocca a noi scoprire come partecipare, come prendere la parola per essere in armonia con il linguaggio universale. Sì, l'unica cosa da fare è trovare i mezzi per migliorare la nostra partecipazione all'armonia cosmica. Chi arriva a fare questo non ha più bisogno di porsi inutili domande sull'esistenza di Dio poiché egli sente che è attraversato dalla vita divina. A quel punto, cos'altro c'è da chiedere? 
</p>

<p>
<b>04/01/2004</b> La luce è il vero nutrimento per la nostra vita interiore. Ogni giorno pensate alla luce, concentratevi sulla luce, immaginando che vi avvolga e penetri in voi… Allora non soltanto vi sentirete protetti, al riparo da tutte le influenze malefiche, ma attirerete verso di voi le forze benefiche del cosmo, attrarrete gli angeli che verranno a prendere parte al vostro lavoro e a sostenervi nei vostri sforzi. Pensate alla luce, immaginate che sgorghi da voi per diffondersi poi nello spazio e penetrare nella coscienza di tutte le creature. Non esistono esercizi più efficaci né più potenti degli esercizi con la luce. Con la luce si costruisce il proprio essere interiore.
</p>

<p>
<b>04/01/2005</b> Sempre e ovunque dovete mettere la luce al primo posto. Quando, durante la notte, vi svegliate e volete alzarvi, il vostro primo gesto non è forse quello di accendere la luce? Sapete bene che avventurandovi nell’oscurità potreste urtare i mobili, rompere alcuni oggetti, ferirvi e così via. Ma perché allora nella pratica della vostra vita interiore non avete compreso l’importanza della luce? Avanzate nell’oscurità, e in seguito vi meravigliate di non riuscire ad orientarvi e di urtare a destra e a manca. Dovete cercare la luce, concentrarvi su di essa, porla al di sopra di tutti i tesori della terra e cercare persino di berla, di mangiarla. Quando avete un momento libero, chiudete gli occhi e formate dentro di voi l’immagine della luce che impregna tutto l’universo e porta tutte le benedizioni. 
</p>

<p>
<b>04/01/2006</b> Attraverso la preghiera e la meditazione, voi entrate in contatto con delle regioni superiori, ove accumulate delle energie. Così, se poi vi capitasse di dover prendere la parola, la vostra parola sarà piena, viva e potente, essendo colma d’amore, di luce e di forza divina. Quell’amore, quella luce e quella forza divina sono il Verbo, ed è il Verbo stesso che conferisce il Suo potere alla parola. Si può esprimere questa stessa idea in un altro modo, dicendo che prima di esprimervi attraverso la parola, voi formulate dei pensieri e provate dei sentimenti: quello è il Verbo. La parola rappresenta la forma, i vocaboli che voi scegliete in una determinata lingua e con cui avvolgete il vostro Verbo per farvi comprendere dagli esseri umani. Il Verbo, invece, trova immediatamente nel mondo invisibile l’espressione appropriata affinché tutte le creature, compresi gli Angeli e gli Arcangeli, possano comprendere. Ma sia che vi rivolgiate agli uomini o agli Angeli, dovete iniziare lavorando sul vostro Verbo, ossia sui vostri pensieri e sui vostri sentimenti, dei quali il Verbo stesso sarà il conduttore.
</p>

<p>
<b>04/01/2007</b> Non conservate esclusivamente per voi tutti quei momenti di pace, di gioia e di incanto che la vita spirituale vi porta. Consacrate almeno qualche minuto a inviare col pensiero qualcosa di quegli stati privilegiati. Pensate a tutti gli esseri nel mondo che sono nell’angoscia e nella disperazione; concentratevi su di loro e dite: «Cari fratelli e sorelle del mondo intero, ciò che possiedo è talmente bello, talmente luminoso, che voglio condividerlo con voi. Prendete un po’ di questa bellezza, prendete un po’ di questa luce!»Sapendo che i vostri stati interiori producono delle onde che si propagano, non tenete la vostra felicità solo per voi... Condividetela! In tal modo, non solo farete del bene agli altri, ma amplificherete quegli stati in voi. Sì, è un fenomeno magico: per conservare la vostra gioia, dovete saperla condividere.
</p>

<p>
<b>04/01/2008</b> Aspirate alla pace interiore? Poche cose sono altrettanto difficili da ottenere; ma lavorate sull’idea di amare, di fare del bene, di perdonare e di portare ovunque l’armonia… Arriverà il momento in cui quell’idea diverrà tanto potente da impregnare tutte le vostre cellule, e queste inizieranno a vibrare all’unisono con essa. Allora, a poco a poco, la pace si farà strada in voi per non lasciarvi mai più. Evidentemente, la vita sulla terra è fatta in modo tale che è impossibile evitare che ogni tanto sopraggiungano degli avvenimenti a turbarvi. Questi, però, produrranno solo qualche onda in superficie; nel profondo, sentirete che è sempre la pace a regnare in voi.
</p>

<p>
<b>04/01/2009</b> Desiderate ricevere la visita dei vostri amici… Li invitate a mangiare e preparate per loro un buon pranzo. Volete attirare degli uccelli alla vostra finestra? Mettete sul davanzale una ciotola di semi. Il modo migliore per attirare le creature è quello di presentare loro il nutrimento adatto. Questo è vero sul piano fisico ed è altrettanto vero sui piani psichici e spirituali. Interiormente, noi non smettiamo di produrre frutti (i nostri pensieri e i nostri sentimenti) di cui si nutrono altre creature, creature umane, ma anche creature del mondo invisibile. Secondo i frutti che produciamo, attiriamo esseri luminosi o esseri tenebrosi, perché ciascuno cerca il nutrimento che gli si addice. Sta quindi a noi sapere chi vogliamo attirare. Per essere sostenuti, confortati e illuminati da esseri angelici, dobbiamo essere in grado di presentare loro l’unico nutrimento che apprezzano: pensieri, sentimenti e azioni ispirati dall’amore verso Dio e verso gli esseri umani. 
</p>

<p>
<b>04/01/2010</b> Non si può trovare nulla esteriormente che non sia stato prima trovato interiormente: è una legge. Sì, perché quando si incontra qualche cosa all'esterno, e non la si è già scoperta interiormente, le si passerà accanto senza vederla. Più scoprite la bellezza interiormente, più la scoprirete attorno a voi. Senza dubbio pensate: "Se non la vedo, significa ovviamente che non c'è". Vi sbagliate: la bellezza c'è, e se non la vedete è perché certi organi di percezione in voi non sono ancora abbastanza sviluppati. Iniziate cercando di cogliere la bellezza interiormente e la vedrete anche all'esterno, perché il mondo esteriore, oggettivo, altro non è che un riflesso del vostro mondo interiore, del vostro mondo soggettivo. Che si tratti della bellezza, dell'amore o della saggezza, è quasi inutile cercarli all'esterno se non avete cominciato a scoprirli in voi.
</p>

<p>
<b>04/01/2011</b> Fra tutte le realtà visibili, la luce è quella che meglio esprime il mondo spirituale: ci permette di vedere, ma di per sé è inafferrabile. Ecco perché spesso si assimila Dio alla luce. Si dice che Dio è luce, ma quale luce?... In realtà noi non conosciamo la luce; quella che noi chiamiamo così, ancora non è che una materializzazione grossolana di una potenza situata molto al di là e che ha accettato di manifestarsi sotto forma di radiazioni, di vibrazioni. Dio è dunque molto più di quanto l’idea della luce possa darci di Lui. Nulla ci può dare un’idea di Dio, nulla Lo può definire, tranne quello che riusciamo a scoprire in noi quando ci mettiamo al Suo servizio. Ma anche allora, pur se possiamo esprimere ciò che viviamo e sentiamo, non possiamo dire che cos’è Dio. 
</p>

<p>
<b>04/01/2012</b> Siete davvero così felici quando avete ottenuto ciò che desideravate? Siete veramente soddisfatti? Sì, per un momento, forse. Ben presto, però, avvertite un vuoto: vi manca ancora qualcosa. Allora, quale conclusione trarre da queste esperienze? Che dovete nutrire desideri irrealizzabili; è così che, proprio a causa di quei desideri, sarete sempre nella felicità. Come lo si spiega? Con il fatto che nei suoi pensieri e nei suoi desideri, l’uomo ha possibilità infinite, poiché nel mondo dell’anima e dello spirito non vi sono limiti. Se l'uomo avverte dei limiti, è perché è lui stesso ad essersi limitato. Dovete dunque nutrire sogni irrealizzabili e, grazie alla vostra vita spirituale, i vostri desideri e i vostri pensieri diverranno così puri e luminosi che si eleveranno molto in alto nello spazio, dove entreranno in contatto con gli esseri e gli elementi che corrispondono esattamente alla loro natura. A poco a poco, attirerete a voi quegli elementi e sarete sempre nella gioia. 
</p>

<p>
<b>04/01/2013</b> Non andate a cercare l’amore in qualche filtro magico… Se però vi piace l’immagine del filtro magico, dite a voi stessi che il vero filtro, il vero elisir, è la vita che emana da voi. Ciò che emana da un essere che ha saputo rendere la propria vita luminosa, ricca e abbondante, produce effetti misteriosi in tutti quelli che gli stanno intorno: essi forse non sanno perché, ma si sentono attratti. È inutile che cerchiate l’amore: sforzatevi solo di vivere! Coltivate e nutrite in voi pensieri e sentimenti puri e generosi: sarete come un sole, come una sorgente limpida, come un giardino pieno di fiori profumati e dai mille colori. Chi non si sente attratto dal sole, dalle sorgenti e dai giardini in fiore? E anche se vorrete fuggire su altri pianeti, verrete inseguiti con amore fin lassù, poiché da voi emanerà la vita, e la vita è ciò di cui gli esseri hanno più bisogno.
</p>

<p>
<b>04/01/2014</b> Talvolta le parole di un saggio incontrano in voi una tale eco che pensate: «Ma tutto questo io lo so… l’ho sempre saputo… lo avevo già imparato da qualche parte… Come ho potuto dimenticarlo?» Lo avete dimenticato perché, da allora, avete percorso strade la cui polvere ha finito per ricoprire quel sapere. Ma esso è sempre lì, nascosto, addormentato in voi, ed è necessario che qualcuno venga a risvegliarlo. Costui batte qualche leggero colpo alla vostra porta, proietta qualche raggio di luce, ed ecco ricordi millenari risalire alla superficie. Per alcuni questa risalita si verifica molto velocemente; per altri bisognerà attendere molto più a lungo. Se dobbiamo ascoltare la parola dei saggi, è per ritrovare ciò che già sappiamo. Sì, i saggi ci parlano di ciò che sappiamo già, ma che sonnecchia ancora nelle profondità del nostro essere. È il Creatore ad aver registrato in noi quel sapere fin dal principio, e le parole dei saggi non fanno che risvegliarne l’eco.
</p>

<p>
<b>04/01/2015</b> Noi apparteniamo a un'immensa famiglia sparpagliata non solo su tutta la faccia della terra, ma anche su altri pianeti e sulle stelle. Ogni giorno, il mondo divino invia dei messaggi a tutti i membri di questa famiglia. Non sono però come i giornali o i volantini che si trovano nella cassetta della posta e si gettano nel cestino dopo averli guardati distrattamente. Gli esseri umani devono leggere quei messaggi attentamente se vogliono trovarvi delle indicazioni per la giornata, delle ispirazioni e un nutrimento. Per sua natura, ogni essere umano appartiene alla grande famiglia universale, ma per farne veramente parte deve volerlo coscientemente. Così come sulla terra appartenete a una famiglia perché avete un padre e una madre, allo stesso modo nel piano spirituale sono le potenze dello spirito – vostro padre – e dell'anima – vostra madre – ad avervi fatto nascere, e voi dovete approfondire i legami che avete con loro, affinché essi continuino a nutrirvi e a formarvi. 
</p>

<p>
<b>04/01/2016</b> La vera gioia non ha come causa niente di visibile o tangibile. È una gioia priva di causa, che ci è data dalla sola sensazione di esistere come anima e come spirito. Allora, anziché attendere di possedere qualcosa o qualcuno per potervi rallegrare, fate il contrario: rallegratevi dell’esistenza degli esseri e delle cose, poiché nella gioia che essi vi danno, avete la sensazione che vi appartengano. Solo ciò che vi dà gioia vi appartiene, mentre quello che vi appartiene non necessariamente vi procura molta gioia. Tutto ciò che vi rallegra, voi lo possedete veramente, e più ancora che se ne foste i proprietari. Che gioia possiamo provare di fronte alla bellezza della natura, al sorgere del sole, al cielo stellato! Eppure essi non sono materialmente nostri. La cosa più importante non è quindi il possesso, ma la facoltà di rallegrarsi. 
</p>

<p>
<b>04/01/2017</b> È necessario che ovunque nel mondo si creino focolai di luce, affinché questi costituiscano il legame fra la terra e il Cielo. Essi sono canali viventi attraverso i quali scendono le benedizioni divine per tutti gli esseri umani. Fortunatamente simili focolai esistono già, poiché senza di essi la terra sarebbe preda di tutte le forze oscure e distruttrici. Volete veramente aiutare la vostra famiglia, il vostro paese e il mondo intero? Ovunque andiate, sforzatevi di creare focolai di luce, diventando voi stessi un focolaio di luce attraverso il quale la terra entrerà in contatto con il Cielo. Ecco il compito più glorioso che possiate intraprendere: far sì che tutte le anime umane beneficino dei vostri sforzi, affinché, grazie al vostro lavoro, esse ricevano il nutrimento spirituale e la gioia. 
</p>

<p>
<b>04/01/2018</b> Non andate a cercare l’amore in qualche filtro magico… Se però vi piace l’immagine del filtro magico, dite a voi stessi che il vero filtro, il vero elisir, è la vita che emana da voi. Ciò che emana da un essere che ha saputo rendere la propria vita luminosa, ricca e abbondante, produce effetti misteriosi in tutti quelli che gli stanno intorno: essi forse non sanno perché, ma si sentono attratti. È inutile che cerchiate l’amore: sforzatevi solo di vivere! Coltivate e nutrite in voi pensieri e sentimenti puri e generosi: sarete come un sole, come una sorgente limpida, come un giardino pieno di fiori profumati e dai mille colori. Chi non si sente attratto dal sole, dalle sorgenti e dai giardini in fiore? E anche se vorrete fuggire su altri pianeti, verrete inseguiti con amore fin lassù, poiché da voi emanerà la vita, e la vita è ciò di cui gli esseri hanno più bisogno.
</p>

<p>
<b>04/01/2019</b> Ogni essere umano ha un certo aspetto fisico che permette di riconoscerlo: davanti a certe forme fisiche non ci si può sbagliare. Interiormente, però, ciascuno possiede la facoltà di identificarsi con tutto quel che esiste, e del resto è ciò che ciascuno fa, più o meno coscientemente, durante tutta una giornata: qualcosa in lui non smette mai – per mimetismo – di identificarsi con ciò che tocca, vede, sente. Ecco perché dobbiamo essere vigili, e di tanto in tanto fermarci un momento per chiederci con chi o con che cosa ci stiamo identificando. Sì, gli esseri o le cose con i quali per un attimo ci accade di identificarci: ecco ciò che diventeremo, prima o poi. Ed è con la luce che dobbiamo soprattutto cercare di fonderci, affinché un giorno possiamo realmente diventare quella luce. Se, a poco a poco, a partire dalla scintilla che abita in noi (il nostro spirito), riusciamo a illuminare tutto il nostro essere, possederemo le stesse forze e porteremo le stesse benedizioni della luce solare.
</p>

<p>
<b>04/01/2020</b> Nulla resiste al tempo, e se si è obbligati a constatare che un edificio invecchia e ha bisogno di essere riparato, ciò è vero anche per noi. Allora perché non pensare che il nostro edificio deve essere rinnovato, ringiovanito, illuminato, e che dobbiamo ricostruirlo su basi nuove? Direte: «Ma come possiamo ricostruirci un corpo?». Ovviamente non si tratta di ringiovanire il corpo fisico, poiché non possiamo impedirne l’invecchiamento, ma quell'invecchiamento deve essere compensato dall'edificazione del corpo spirituale, grazie a una materia inalterabile che può essere trovata solo molto in alto, sui piani sottili. Tramite la meditazione e la contemplazione, potete attirare le particelle di quella materia e introdurle in voi stessi per costruirvi un nuovo corpo. È ciò che voleva dire san Paolo quando parlava della trasformazione del vecchio Adamo in Cristo.
</p>

<p>
<b>04/01/2021</b> Quando il discepolo abbraccia sinceramente la vita spirituale, poco gli importa che il suo lavoro venga riconosciuto o meno; non ci tiene a che si sappia cosa fa o quale ruolo ricopre. Per lui solo il suo lavoro è importante, importante non tanto nel mondo umano, quanto nel mondo della luce. Molte persone, che non mettono il lavoro spirituale al primo posto, vogliono subito essere considerate in virtù di ciò che fanno: si rendono utili per essere glorificate, ma in ciò vi è qualcosa di personale. Certo, è difficile vincere del tutto il desiderio di essere apprezzati; tuttavia, è proprio quando il discepolo non è più interessato alla gloria e s'immerge in quel meraviglioso lavoro senza pensare più a nient'altro che incomincia a essere apprezzato dal Cielo e viene ammesso alle assemblee che si tengono lassù. Chi giunge fino a quel punto non ha più nulla da desiderare.
</p>


<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
