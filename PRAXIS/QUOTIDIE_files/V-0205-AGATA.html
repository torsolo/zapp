<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Memoria di Sant'Agata, vergine e martire.
</p>

<p>
<u>ANTIFONA</u> / Beata la vergine che, rinunciando a se stessa e prendendo la croce, ha imitato il Signore, sposo delle vergini e principe dei martiri.
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>GLORIA</u> / Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / Donaci, o Signore, la tua misericordia per intercessione di sant’Agata, vergine e martire, che sempre ti fu gradita per la forza del martirio e la gloria della verginità. Per il nostro Signore Gesù Cristo, tuo Figlio, che è Dio, e vive e regna con te, nell’unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Gesù Cristo è lo stesso ieri e oggi e per sempre!</b> / Dalla lettera agli Ebrei (Eb 13,1-8) / Fratelli, l'amore fraterno resti saldo. Non dimenticate l'ospitalità; alcuni, praticandola, senza saperlo hanno accolto degli angeli. Ricordatevi dei carcerati, come se foste loro compagni di carcere, e di quelli che sono maltrattati, perché anche voi avete un corpo. Il matrimonio sia rispettato da tutti e il letto nuziale sia senza macchia. I fornicatori e gli adulteri saranno giudicati da Dio. La vostra condotta sia senza avarizia; accontentatevi di quello che avete, perché Dio stesso ha detto: «Non ti lascerò e non ti abbandonerò». Così possiamo dire con fiducia: «Il Signore è il mio aiuto, non avrò paura. Che cosa può farmi l'uomo?». Ricordatevi dei vostri capi, i quali vi hanno annunciato la parola di Dio. Considerando attentamente l'esito finale della loro vita, imitatene la fede. Gesù Cristo è lo stesso ieri e oggi e per sempre! / Parola di Dio.
</p>

<p>
<u>PSALMUS</u> / (Sal 26) <b>Il Signore è mia luce e mia salvezza</b> / Il Signore è mia luce e mia salvezza: di chi avrò timore? Il Signore è difesa della mia vita: di chi avrò paura? R. / Se contro di me si accampa un esercito, il mio cuore non teme; se contro di me si scatena una guerra, anche allora ho fiducia. R. / Nella sua dimora mi offre riparo nel giorno della sventura. Mi nasconde nel segreto della sua tenda, sopra una roccia m'innalza. R. / Il tuo volto, Signore, io cerco. Non nascondermi il tuo volto, non respingere con ira il tuo servo. Sei tu il mio aiuto, non lasciarmi. R.
</p>

<p>
<u>ACCLAMATIO</u> / Alleluia, alleluia / Beati coloro che custodiscono la parola di Dio con cuore integro e buono e producono frutto con perseveranza. (Lc 8,15) / Alleluia.
</p>

<p>
<u>VANGELO</u> / <b>Quel Giovanni che io ho fatto decapitare, è risorto</b> / Dal Vangelo secondo Marco (Mc 6,14-29) / In quel tempo, il re Erode sentì parlare di Gesù, perché il suo nome era diventato famoso. Si diceva: «Giovanni il Battista è risorto dai morti e per questo ha il potere di fare prodigi». Altri invece dicevano: «È Elìa». Altri ancora dicevano: «È un profeta, come uno dei profeti». Ma Erode, al sentirne parlare, diceva: «Quel Giovanni che io ho fatto decapitare, è risorto!». Proprio Erode, infatti, aveva mandato ad arrestare Giovanni e lo aveva messo in prigione a causa di Erodìade, moglie di suo fratello Filippo, perché l'aveva sposata. Giovanni infatti diceva a Erode: «Non ti è lecito tenere con te la moglie di tuo fratello». Per questo Erodìade lo odiava e voleva farlo uccidere, ma non poteva, perché Erode temeva Giovanni, sapendolo uomo giusto e santo, e vigilava su di lui; nell'ascoltarlo restava molto perplesso, tuttavia lo ascoltava volentieri. Venne però il giorno propizio, quando Erode, per il suo compleanno, fece un banchetto per i più alti funzionari della sua corte, gli ufficiali dell'esercito e i notabili della Galilea. Entrata la figlia della stessa Erodìade, danzò e piacque a Erode e ai commensali. Allora il re disse alla fanciulla: «Chiedimi quello che vuoi e io te lo darò». E le giurò più volte: «Qualsiasi cosa mi chiederai, te la darò, fosse anche la metà del mio regno». Ella uscì e disse alla madre: «Che cosa devo chiedere?». Quella rispose: «La testa di Giovanni il Battista». E subito, entrata di corsa dal re, fece la richiesta, dicendo: «Voglio che tu mi dia adesso, su un vassoio, la testa di Giovanni il Battista». Il re, fattosi molto triste, a motivo del giuramento e dei commensali non volle opporle un rifiuto. E subito il re mandò una guardia e ordinò che gli fosse portata la testa di Giovanni. La guardia andò, lo decapitò in prigione e ne portò la testa su un vassoio, la diede alla fanciulla e la fanciulla la diede a sua madre. I discepoli di Giovanni, saputo il fatto, vennero, ne presero il cadavere e lo posero in un sepolcro. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Fratelli, Dio è buono e si fa trovare da chi lo cerca. Confortati dalla certezza che Cristo Signore è lo stesso ieri oggi e sempre, lasciamoci condurre da lui nel domandare al Padre le cose di cui abbiamo bisogno, e diciamo: <b>Dio di Gesù Cristo, ascoltaci!</b> / Perché la Chiesa, testimoniando la verità del vangelo, sappia dialogare serenamente con tutti gli uomini. Preghiamo: / Perché i cristiani che soffrono per la persecuzione o la negazione dei loro diritti, guardino a Cristo crocifisso, vittoria sul peccato e sulla morte. Preghiamo: / Perché i responsabili della vita pubblica operino nella verità, nella giustizia e nel rispetto di ogni persona. Preghiamo: / Perché teologi, catechisti e quanti hanno il compito di diffondere la parola di Dio, irradino la luce della verità con la dottrina e con la vita. Preghiamo: / Perché coloro che si interrogano sul destino dell'uomo, trovino risposta nel messaggio del vangelo e nell'atteggiamento misericordioso dei cristiani. Preghiamo: / Per chi dona il proprio tempo nel soccorrere i bisognosi. / Perché nessun uomo venga sfruttato, imbrogliato, deriso. / Padre buono, è nel nome di tuo Figlio Gesù che ti preghiamo, fiduciosi della tua benevolenza. Non guardare ai nostri meriti, ma al sacrificio perfetto di Cristo, che con te vive e regna nei secoli dei secoli. Amen.
</p>

<p>
<u>OFFERTORIO</u> / I doni che ti presentiamo nel glorioso ricordo di sant'Agata ti siano graditi, o Signore, come fu preziosa ai tuoi occhi l’offerta della sua vita. Per Cristo nostro Signore.
</p>

<p>
<u>COMMUNIO</u> / L’Agnello assiso sul trono li guiderà alle sorgenti della vita. (Ap 7,17)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / O Dio, che hai glorificato tra i santi la beata Agata con la duplice corona della verginità e del martirio, per la potenza di questo sacramento donaci di superare con forza ogni male, per raggiungere la gloria del cielo. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / San Giovanni Paolo II (1920-2005) papa / Esortazione apostolica «Ecclesia in Europa», 13; Giovanni Battista, testimone della fede / Voglio riproporre a tutti, perché non sia mai dimenticato, quel grande segno di speranza costituito dai tanti testimoni della fede cristiana, vissuti nell'ultimo secolo, all'Est come all'Ovest. Essi hanno saputo far proprio il Vangelo in situazioni di ostilità e persecuzione, spesso fino alla prova suprema del sangue. Questi testimoni, in particolare quanti tra di loro hanno affrontato la prova del martirio, sono un segno eloquente e grandioso, che ci è chiesto di contemplare e imitare. Essi ci attestano la vitalità della Chiesa; ci appaiono come una luce per la Chiesa e per l'umanità, perché hanno fatto risplendere nelle tenebre la luce di Cristo; in quanto appartenenti a diverse confessioni cristiane, risplendono anche come segno di speranza per il cammino ecumenico, nella certezza che il loro sangue « è anche linfa di unità per la Chiesa ». Ancora più radicalmente, essi ci dicono che il martirio è la suprema incarnazione del Vangelo della speranza: «I martiri, infatti, annunciano questo Vangelo e lo testimoniano con la loro vita fino all'effusione del sangue, perché sono certi di non poter vivere senza Cristo e sono pronti a morire per lui nella convinzione che Gesù è il Signore e il Salvatore dell'uomo e che, quindi, solo in lui l'uomo trova la pienezza vera della vita. In tal modo, secondo l'ammonimento dell'apostolo Pietro, si mostrano pronti a rendere ragione della speranza che è in loro (1Pt 3,15). I martiri, inoltre, celebrano il “Vangelo della speranza”, perché l'offerta della loro vita è la manifestazione più radicale e più grande di quel sacrificio vivente, santo e gradito a Dio, che costituisce il vero culto spirituale (Rm 12,1), origine, anima e culmine di ogni celebrazione cristiana. Essi, infine, servono il “Vangelo della speranza”, perché con il loro martirio esprimono in grado sommo l'amore e il servizio all'uomo, in quanto dimostrano che l'obbedienza alla legge evangelica genera una vita morale e una convivenza sociale che onora e promuove la dignità e la libertà di ogni persona ».
</p>

<p>
<u>DIBRUNO-21</u> / Chiedimi quello che vuoi e io te lo darò (Mc 6,14-29) / Erode è uomo stolto. Sempre quando si cade nell’idolatria e nell’immoralità si esce dalla sapienza e dall’intelligenza, dalla razionalità e dalla capacità di dedurre e argomentare secondo verità e si precipita nella stoltezza e insipienza. Quando si abbandona il Signore la mente diviene di rame e il cuore di bronzo. Si oscura la luce della verità e della giustizia, si precipita nelle tenebre della falsità e di ogni ingiustizia. In più si perde anche la forza di opporsi al male. Quando si cade nel peccato e si abbandona la via della vita, si è come foglie secche portate dal vento di Satana dove lui vuole che noi andiamo. La storia è questa triste e tremenda realtà: dal peccato ci si inabissa nel peccato e dal peccato si pronunciano solo oracoli falsi: “Oracolo del peccato nel cuore del malvagio: non c’è paura di Dio davanti ai suoi occhi; perché egli s’illude con se stesso, davanti ai suoi occhi, nel non trovare la sua colpa e odiarla. Le sue parole sono cattiveria e inganno, rifiuta di capire, di compiere il bene. Trama cattiveria nel suo letto, si ostina su vie non buone, non respinge il male” (Sal 36 (35) 2-5). Se poi accanto ad un peccato si aggiungono altri peccati peggiori di lui, non vi è più possibilità di salvezza. Il male si abbatte come uragano e distrugge l’uomo anche in quella piccolissima luce che ancora rimane nel suo cuore per grazia e misericordia di Dio. / In quel tempo, il re Erode sentì parlare di Gesù, perché il suo nome era diventato famoso. Si diceva: «Giovanni il Battista è risorto dai morti e per questo ha il potere di fare prodigi». Altri invece dicevano: «È Elia». Altri ancora dicevano: «È un profeta, come uno dei profeti». Ma Erode, al sentirne parlare, diceva: «Quel Giovanni che io ho fatto decapitare, è risorto!». Proprio Erode, infatti, aveva mandato ad arrestare Giovanni e lo aveva messo in prigione a causa di Erodìade, moglie di suo fratello Filippo, perché l’aveva sposata. Giovanni infatti diceva a Erode: «Non ti è lecito tenere con te la moglie di tuo fratello». Per questo Erodìade lo odiava e voleva farlo uccidere, ma non poteva, perché Erode temeva Giovanni, sapendolo uomo giusto e santo, e vigilava su di lui; nell’ascoltarlo restava molto perplesso, tuttavia lo ascoltava volentieri. Venne però il giorno propizio, quando Erode, per il suo compleanno, fece un banchetto per i più alti funzionari della sua corte, gli ufficiali dell’esercito e i notabili della Galilea. Entrata la figlia della stessa Erodìade, danzò e piacque a Erode e ai commensali. Allora il re disse alla fanciulla: «Chiedimi quello che vuoi e io te lo darò». E le giurò più volte: «Qualsiasi cosa mi chiederai, te la darò, fosse anche la metà del mio regno». Ella uscì e disse alla madre: «Che cosa devo chiedere?». Quella rispose: «La testa di Giovanni il Battista». E subito, entrata di corsa dal re, fece la richiesta, dicendo: «Voglio che tu mi dia adesso, su un vassoio, la testa di Giovanni il Battista». Il re, fattosi molto triste, a motivo del giuramento e dei commensali non volle opporle un rifiuto. E subito il re mandò una guardia e ordinò che gli fosse portata la testa di Giovanni. La guardia andò, lo decapitò in prigione e ne portò la testa su un vassoio, la diede alla fanciulla e la fanciulla la diede a sua madre. I discepoli di Giovanni, saputo il fatto, vennero, ne presero il cadavere e lo posero in un sepolcro. / Oggi al discepolo di Gesù è chiesta grande prudenza, saggezza, lungimiranza, fortezza e intelligenza nello Spirito Santo per non essere travolto dalla sua fragilità, debolezza, concupiscenza, superbia, stoltezza, frutto in lui del peccato. Deve vigilare perché dinanzi a lui molte sono le Erodìade e moltissime le Salomè che danzano danze di peccato, immoralità, idolatria, al fine di conquistare il suo cuore. Oggi è una danza particolarissima: quella della salvezza senza Cristo Gesù e senza la sua Chiesa una, santa, cattolica, apostolica, senza conversione al Vangelo e senza alcuna fede nella verità rivelata dallo Spirito Santo. Questa danza sta conquistando molti cuori e li sta spingendo non a uccidere Giovanni il Battista, ma lo stesso Autore della Salvezza: Cristo Gesù nostro Signore, Salvatore, Redentore, Dio. Dinanzi a questa danza che il mondo dell’idolatria e dell’immoralità celebra dinanzi ai nostri occhi, il cristiano è come se fosse folgorato, più che Saulo sulla via di Damasco. Si tratta però di una folgorazione satanica e infernale e non di certo una folgorazione di Spirito Santo. / Madre della Redenzione, Angeli, Santi, fate che mai ci lasciamo folgorare dal male. 
</p>

<p>
<u>SILVESTRINI-21</u> / La verità decapitata! Anche durante l'esperienza terrena di Gesù, molti chiàcchierano di Lui, pochi lo conoscono e riconoscono veramente. Alcuni lo identìficano con Giovanni Battista, altri, facendo riferimento alla scrittura sacra e alla tradizione, dicono che lui è Elia, tornato vivo dal carro di fuoco, che l'aveva trasportato via dalla terra. Altri ancora affermano più vagamente che Gesù è semplicemente un profeta. L'identificazione con il Battista offre all'evangelista Marco l'occasione per raccontare il martirio del precursore del Signore. La verità, che Dio scandisce per noi o che affida ai suoi ministri, è spesso come una spada a doppio taglio che penetra fino alle profondità dell'anima o come la forbice affilata del potatore, che recide i tralci secchi, staccati dalla vite e ormai destinati solo al fuoco. Qualcosa di simile deve essere capitato ad Erode e ad Erodìade, la sua compagna illegittima, quando Giovanni ripeteva: «Non ti è lecito tenere la moglie di tuo fratello». È sempre rischioso muovere rimproveri ed accuse ai potenti. Sembra che per loro sia legittima la vendetta. Un po' di potere lo esercitano spesso così, specie se poi c'è una persona di mezzo che diventa istigatrice. Si attende solo l'occasione propizia, che nel nostro caso avviene in una festa che si trasforma poi in una specie di orgia. Una danza, l'ebbrezza, una promessa assurda, ma ritenuta vincolante, l'onore da difendere davanti ai commensali ed ecco che l'accusatore impertinente, Giovanni Battista, già in carcere, deve essere decapitato e messo a tacere per sempre. È evidente che la sensualità smodata degenera in crudele brutalità in chi non sa e non vuole trarre dagli ammonimenti divini, motivo di ravvedimento: è così che Erode diventa tristemente l'emblema della peggiore corruzione e di tutti coloro che, nel tentativo assurdo e non riuscito di far tacere la coscienza, arrivano a sopprimere la voce di chi li rimprovera del male.
</p>

<p>
<u>LOYOLA-21</u> / Erode è un re fantoccio. È schiavo di quel che da lui si aspettano gli altri, il “rispetto umano”. «Fattosi molto triste»: per paura di fare brutta figura, fa quel che altri lo costringono a fare, dopo averli assecondati autoesaltandosi. Questo succede più facilmente quando ti circondi di una corte: tu ti servi di loro, e loro di te. / In quale occasione quando il giudizio (anche erroneo) degli altri mi ha reso schiavo? Un giudizio vero mi aiuta, quello deviato mi schiaccia. Dove so di poter trovare un giudizio vero? Di quale falsa corte mi sono circondato? (Ottavio De Bertolis SJ)
</p>

<p>
<u>LettureBose</u> / Pozzi d'acqua viva / La Scrittura riferisce che Isacco, dopo che il Signore lo benedisse ed egli fu molto esaltato (Gen 26,12-13), si accinse a una grande opera. Cominciò a scavare dei pozzi, i pozzi che i suoi servi avevano scavato al tempo di suo padre Abramo, ma che i filistei avevano ostruito e riempito di terra (Gen 26,15) ... Ma ognuno di noi che amministra la parola di Dio scava un pozzo e cerca l'acqua viva, con la quale possa rinnovare le forze dei suoi ascoltatori. Se dunque comincerò anch'io a esaminare le parole degli antichi e a cercare in esse il significato spirituale, se cercherò di rimuovere il velo della Legge e mostrare che ciò che vi è scritto ha un senso allegorico, io scavo dei pozzi ... Non smettiamo mai di scavare pozzi d'acqua viva e, ora esaminando gli antichi testi, ora i nuovi, diventiamo simili a quello scriba del vangelo, di cui il Signore ha detto che trae fuori dal suo tesoro cose antiche e cose nuove (Mt 13,52). Se tra quelli che ora mi ascoltano vi è qualcuno che conosce le lettere profane, forse pensa: "Gli argomenti di cui parli sono nostri, è una cultura che viene da noi e questa eloquenza con la quale parli e insegni ci appartiene". E mi muove guerra come un filisteo, dicendo: "Hai scavato il pozzo sul mio terreno" e, a buon diritto, sembrerà rivendicare per sé le terre che sono sue. A queste affermazioni replicherò dicendo che ogni terra ha le sue acque, ma che chi è filisteo e non apprezza se non le cose della terra, non sa trovare l'acqua in ogni terra, non sa trovare in ogni anima il senso spirituale e l'immagine di Dio, non sa che in tutti ci può essere fede, devozione, spirito religioso. A cosa ti serve avere un'istruzione e non saperne usare, avere l'arte della parola e non saper parlare? È questa l'opera dei servi di Isacco: in ogni terra scavano pozzi d'acqua viva, cioè annunciano a ogni anima la parola di Dio e ne raccolgono i frutti. (Origene, Omelie sulla Genesi 13,1.3) 
</p>

<p>
<u>FEGF1</u> / Precursore di Cristo nella nascita e nella morte di Origene nel terzo secolo / Ammiriamo Giovanni Battista sopratutto a motivo di questa testimonianza: «Tra i nati di donna, non c’è nessuno più grande di Giovanni» (Lc 7,28); ha infatti meritato di elevarsi ad una reputazione di virtù tale che molta gente pensava che fosse Cristo (Lc 3,15). Eppure, c’è qualcosa di ancor più stupefacente: Erode il tetrarca godeva del potere regale e poteva farlo morire quando avesse voluto. Ora aveva commesso un’azione ingiusta e contraria alla legge di Mosè sposando la moglie di suo fratello. Giovanni, senza avere paura di lui, senza fare eccezione di persona, senza preoccuparsi del potere regale, senza temere la morte…, conoscendo tutti questi pericoli, ha biasimato Erode con la libertà dei profeti e gli ha rimproverato il suo matrimonio. Gettato in prigione per tale audacia, non si preoccupa della morte  né del giudizio dall’esito incerto, ma, pur incatenato, i suoi pensieri andavano a Cristo da lui annunciato. Non potendo andare a trovarlo di persona, manda i suoi discepoli a informarsi: «Sei tu colui che viene, o dobbiamo aspettare un altro?» (Lc 7,19). Notate bene che, persino nella sua prigione, Giovanni insegnava; persino in questo luogo aveva dei discepoli; persino in carcere, Giovanni compiva il suo dovere e ammaestrava i suoi discepoli con colloqui su Dio. In questo contesto, il problema di Gesù veniva posto, e Giovanni gli manda dunque alcuni discepoli… I discepoli tornano e riferiscono al loro maestro ciò che il Salvatore li aveva incaricati di annunciare. Questa risposta è per Giovanni un’arma per affrontare lo scontro; muore con franchezza e di gran cuore si lascia decapitare, assicurato dalla parola del Signore stesso, che colui nel quale aveva creduto era veramente il Figlio di Dio. Tale è stata la libertà di Giovanni Battista, tale è stata la follia di Erode che, a tanti crimini già commessi, ha aggiunto prima la detenzione, poi l’omicidio di Giovanni Battista. 
</p>

<p>
<u>FEGF2</u> / Omelia per la Decollazione di San Giovanni Battista;  Beati i perseguitati per causa della giustizia di Lanspergo il Certosino nel sedicesimo secolo / La morte di Cristo è all’origine di una folla innumerevole di credenti. Per la potenza dello stesso Signore Gesù, e grazie alla sua bontà, la morte preziosa dei suoi martiri e dei suoi santi ha fatto nascere una grande moltitudine di cristiani. Infatti, la religione cristiana non è mai stata annientata dalla persecuzione dei tiranni e nemmeno dall’omicidio ingiustificabile degli innocenti , piuttosto essa ne ha tratto ogni volta un grande accrescimento. San Giovanni, che ha battezzato Cristo, ne è per noi un esempio. Erode, questo re infedele, volle, in fedeltà alla propria promessa, cancellare completamente dalla memoria degli uomini, il ricordo di Giovanni. Invece, non soltanto Giovanni non fu annientato, ma migliaia di uomini, infiammati dal suo esempio, accolsero la morte con gioia per la giustizia e la verità… Quale cristiano, degno di questo nome, non venera oggi Giovanni, colui che ha battezzato il Signore? Ovunque nel mondo, i cristiani celebrano la sua memoria, tutte le generazioni lo proclamano beato e le sue virtù riempiono la Chiesa del loro profumo. Giovanni non ha vissuto solo per se stesso, e non è morto solo per se stesso.
</p>

<p>
<u>LuigiMariaEpicoco</u> / Coscienza / Al centro del Vangelo di oggi c’è la coscienza sporca di Erode. Infatti la fama crescente di Gesù risveglia in lui il senso di colpa per l’infame omicidio con cui aveva fatto fuori Giovanni battista: “Il re Erode sentì parlare di Gesù, poiché intanto il suo nome era diventato famoso. Si diceva: «Giovanni il Battista è risuscitato dai morti e per questo il potere dei miracoli opera in lui». Altri invece dicevano: «È Elia»; altri dicevano ancora: «È un profeta, come uno dei profeti». Ma Erode, al sentirne parlare, diceva: «Quel Giovanni che io ho fatto decapitare è risuscitato!»”. Per quanto tentiamo di scappare dalla nostra coscienza, essa ci perseguiterà fino alla fine, fino a quando non prenderemo sul serio ciò che ha da dirci. C’è dentro di noi come un sesto senso, una capacità di sentire la verità per ciò che realmente è. E per quanto la vita, le scelte, i peccati, le circostanze, i condizionamenti possono attutire questo senso di fondo che abbiamo, in noi continua a risuonare come disagio ciò che non corrisponde davvero alla Verità. Ecco perché Erode non trova pace e manifesta la tipica nevrosi che tutti noi abbiamo quando da una parte ci sentiamo attratti dalla verità e dall’altra viviamo contro di essa: “Erode infatti aveva fatto arrestare Giovanni e lo aveva messo in prigione a causa di Erodìade, moglie di suo fratello Filippo, che egli aveva sposata. Giovanni diceva a Erode: «Non ti è lecito tenere la moglie di tuo fratello». Per questo Erodìade gli portava rancore e avrebbe voluto farlo uccidere, ma non poteva, perché Erode temeva Giovanni, sapendolo giusto e santo, e vigilava su di lui; e anche se nell'ascoltarlo restava molto perplesso, tuttavia lo ascoltava volentieri”. Come si può da una parte sentirsi affascinati dalla verità e poi far vincere la menzogna? Il Vangelo di oggi ci racconta questo per smascherare il medesimo conflitto che ci abita e per metterci in guardia dal fatto che a lungo andare, pur sentendo attrazione per ciò che è vero se non si fanno scelte conseguenti prima o poi si combinano guai irreparabili.
</p>

<p>
<u>RobertoPasolini</u> / Accontentarsi / Dopo aver ricordato l’importanza di volersi bene (l’amore fraterno), di essere ospitali (senza saperlo si accolgono angeli), di guardare con misericordia chi è maltrattato (visto che un corpo l’abbiamo tutti) e di restare fedeli alle parole e alle promesse pronunciate nella libertà (per non entrare in adulterio), l’autore della lettera agli Ebrei arriva a cogliere nella cupidigia la radice di ogni tentazione di fuga dalla realtà: «La vostra condotta sia senza avarizia; accontentatevi di quello che avete» (Eb 13,5). Viene subito precisata anche la ragione per cui conviene vivere contenti di quello che si ha e di quanto la vita consente di avere, piuttosto che bramare sempre quello che manca. Il motivo ultimo è la parola del Signore che, quando è consegnata dentro i termini di una relazione di alleanza, acquista sempre lo spessore di una promessa: «Dio stesso ha detto: “Non ti lascerò e non ti abbandonerò”» (Eb 13,5). Accontentarsi è il difficile riflessivo da saper coniugare ogni giorno, per evitare il rischio di una vita sempre agitata da insaziabili desideri di possesso, oppure dall’abitudine di rispondere con troppa sollecitudine alle aspettative degli altri, che nel tempo possono diventare i padroni del nostro bisogno di essere accolti e approvati. Potrà sembrare strano ma, più che esercizio di virtù, la capacità di essere contenti del (solo) pane quotidiano è esercizio di memoria, silenzioso movimento di un cuore sicuro del fatto che il Signore sa visitarci e raggiungerci in infiniti modi e che per amare gli altri è “sufficiente” una silenziosa e concreta compassione. Tutti infatti, sempre, abbiamo un estremo bisogno di essere accolti, visitati e confortati nelle nostre più nascoste zone d’ombra e di tristezza. Solo questa memoria del cuore può renderci capaci di restituire agli altri la medesima accoglienza con cui noi siamo continuamente ospitati e amati: «Non dimenticate l’ospitalità; alcuni, praticandola, senza saperlo hanno accolto degli angeli. Ricordatevi dei carcerati, come se foste loro compagni di carcere, e di quelli che sono maltrattati, perché anche voi avete un corpo» (Eb 13,2-3). Quando si smarrisce il ricordo di questo bisogno fondamentale — legato alla consapevolezza di essere corpo e non solo spirito — si aprono pericolose feritoie nel nostro cuore, preludio di ferite che possiamo sentirci nel diritto di procurare agli altri, ogni volta che il manico del coltello torna a stare dalla nostra parte. Nella triste figura di Erode, vediamo come è facile passare dall’insaziabile avarizia alla crudele vigliaccheria della violenza. Dopo essere stato sedotto dalle sensuali movenze della bella Erodìade, il re meschino e pavido tenta disperatamente di essere altrettanto seduttivo, giurando e spergiurando di poter essere infinitamente generoso pur di rimanere incantevole agli occhi degli altri: «Qualsiasi cosa mi chiederai, te la darò, fosse anche la metà del mio regno» (Mc 6,23). Può venire sempre e per tutti il «giorno propizio» (6,21) che smaschera la nostra incapacità di accontentarci di quello che la realtà ci offre. Sono le occasioni in cui crediamo di dover mostrare agli altri una disponibilità assoluta per essere riconosciuti e apprezzati, i momenti in cui cadiamo nel delirio di pensare che stima e affetto abbiano sempre un prezzo. Se non siamo sufficientemente liberi di deludere le aspettative — che abbiamo nutrito o che gli altri nutrono nei nostri confronti — queste circostanze si possono trasformare in autentici banchetti di morte: «Il re, fattosi molto triste, a motivo del giuramento e dei commensali non volle opporle un rifiuto» (6,26). Solo un sano e santo rifiuto di quanto sta per accadere, in questi casi, può salvare noi e gli altri dall’inganno di una vita (che) mai (si ac)contenta e farci rimanere nella fiducia di una vita nutrita e custodita della mano del Signore. «Così possiamo dire con fiducia: “Il Signore è il mio aiuto, non avrò paura. Che cosa può farmi l’uomo?”» (Eb 13,6).
</p>

<p>
<u>MichaelDavideSemeraro</u> / Profeta / Nella sorte del profeta Giovanni, il Signore Gesù già intuisce la sua stessa sorte, come pure quella di tutti i suoi discepoli, nella misura in cui saranno capaci di non rinunciare alla propria verità di relazione tanto da poter ripetere con il salmista in piena fiducia: «Il Signore è il mio aiuto, non avrò paura. Che cosa può farmi l’uomo?» (Eb 13,6). In realtà, la memoria del martirio del Battista dice chiaramente che cosa il mondo, inteso nella sua logica di opposizione all’amore, può fare del profeta: «E subito il re mandò una guardia e ordinò che gli fosse portata la testa di Giovanni. La guardia andò, lo decapitò in prigione e ne portò la testa su un vassoio…» (Mc 6,27-28). Quello che avviene per il Battista avverrà in modo ancora più cruento per il Signore Gesù e, nella storia, avviene ancora oggi per i suoi discepoli, soprattutto quando la loro testimonianza entra in conflitto con gli ingranaggi perversi del potere e della sopraffazione. Davanti alla risposta «È un profeta, come uno dei profeti» (6,15) si rinnova nel cuore di Erode il dramma già vissuto nei confronti di Giovanni. Si rivela il dissidio interiore di chi sente la verità, ma non può in nessun modo permettersi di pagare il prezzo della fedeltà nella verità: «… perché Erode temeva Giovanni, sapendolo uomo giusto e santo, e vigilava si di lui» e ancora «nell’ascoltarlo restava molto perplesso, tuttavia lo ascoltava volentieri» (6,20). Il testo della Lettera agli Ebrei ci permette di dare un contenuto ancora più preciso alle difficoltà che anche noi sentiamo di fronte agli appelli che ci vengono per mezzo dei profeti: «l’amore fraterno resti saldo. Non dimenticate l’ospitalità… il matrimonio sia rispettato da tutti e il letto nuziale sia senza macchia…» (Eb 13,3-4). Sono questi alcuni rimandi a quel lavoro interiore che siamo chiamati a vivere con generosità per non diventare idoli di noi stessi tanto da sentirci in diritto - e quasi in dovere - di eliminare tutto ciò che negli altri ci limita tanto da attendere, più o meno consciamente, il «giorno propizio» (Mc 6,21). Come scriveva il Priore di Tibhirine meditando sul mistero di Giuda: «Gesù non poteva certo augurarsi il tradimento di Giuda. Per questo lo chiama ancora “amico” e in tal modo si rivolge all’amore che si trova nascosto nel suo cuore. Cerca suo Padre in quest’uomo e penso che lo abbia perfino raggiunto» (Ch. de Chergé, L’invincible ésperance, Bayard, Paris 2010, p. 230). Questo vale per tutti, vale sempre, persino per il piccolo Erode che si nasconde nel nostro stesso cuore e ha paura di essere scomodato e richiamato a fare verità, per non essere più schiavo, ma libero. La nostra dignità battesimale che ci ha reso profeti esige la fatica quotidiana di superare le nostre paure e di opporci a ogni facile soluzione che, attraverso l’eliminazione dell’altro, sembra garantirci del fatto di poter far finta che tutto vada bene così come ormai siamo abituati a vivere e a pensare.
</p>

<p>
<u>HomilyVoice-21</u> / PRIMA LETTURA / Gesù Cristo è lo stesso ieri e oggi e per sempre! Nell’Antico Testamento sempre il Signore ha educato il suo popolo affinché rimanesse ben saldo e ancora nella sua verità.  Lui è il medesimo dall’eternità. In Lui non c’è alcuna ombra di variazione. Così l’Apostolo Giacomo: “Non ingannatevi, fratelli miei carissimi; ogni buon regalo e ogni dono perfetto vengono dall’alto e discendono dal Padre, creatore della luce: presso di lui non c’è variazione né ombra di cambiamento. Per sua volontà egli ci ha generati per mezzo della parola di verità, per essere una primizia delle sue creature” (Gc 1,16-18). C’è invece una rivelazione sempre nuova della sua bontà, della sua misericordia, della sua luce, della sua sapienza, della sua giustizia, della sua fedeltà. Il nostro Dio alla sua verità rivelata ieri, aggiungere oggi una verità ancora più splendente. La verità di Dio è come un edificio che dalla terra raggiunge il cielo. Ogni verità aggiunta poggia su una verità già conosciuta allo stesso modo che nell’edificio una pietra poggia su un’altra pietra. Oggi l’edificio della verità di Dio è completo nella sua verità. Deve essere però conosciuto nella pienezza della verità. La missione di condurci a tutta la verità è dello Spirito Santo. Noi non abbiamo una comprensione statica del nostro Dio, ma dinamica. Noi camminiamo nella comprensione della verità rivelata. Quando Dio dice che è il medesimo vuole rivelarci che Lui è immutabile della sua verità eterna. Ma non vuole affermare che la rivelazione è statica. Anzi è proprio il contrario. Dio non vuole essere imprigionato nella sua manifestazione di ieri. Sarebbe una manifestazione finita. Lui vuole essere visto nel suo mistero infinito. Le azioni di ieri nella storia non governano il presente. Il presente è governato da azioni sempre nuove. Questa verità così è annunciata per bocca del profeta Isaia: Io, io sono il Signore, fuori di me non c’è salvatore. Io ho annunciato e ho salvato, mi sono fatto sentire e non c’era tra voi alcun dio straniero. Voi siete miei testimoni – oracolo del Signore – e io sono Dio, sempre il medesimo dall’eternità. Nessuno può sottrarre nulla al mio potere: chi può cambiare quanto io faccio?». Io sono il Signore, il vostro Santo, il creatore d’Israele, il vostro re». Così dice il Signore, che aprì una strada nel mare e un sentiero in mezzo ad acque possenti, che fece uscire carri e cavalli, esercito ed eroi a un tempo; essi giacciono morti, mai più si rialzeranno, si spensero come un lucignolo, sono estinti: «Non ricordate più le cose passate, non pensate più alle cose antiche! Ecco, io faccio una cosa nuova: proprio ora germoglia, non ve ne accorgete? Aprirò anche nel deserto una strada, immetterò fiumi nella steppa. Mi glorificheranno le bestie selvatiche, sciacalli e struzzi, perché avrò fornito acqua al deserto, fiumi alla steppa, per dissetare il mio popolo, il mio eletto. Il popolo che io ho plasmato per me celebrerà le mie lodi. Invece tu non mi hai invocato, o Giacobbe; anzi ti sei stancato di me, o Israele. Non mi hai portato neppure un agnello per l’olocausto, non mi hai onorato con i tuoi sacrifici. Io non ti ho molestato con richieste di offerte, né ti ho stancato esigendo incenso. Non hai acquistato con denaro la cannella per me né mi hai saziato con il grasso dei tuoi sacrifici. Ma tu mi hai dato molestia con i peccati, mi hai stancato con le tue iniquità. Io, io cancello i tuoi misfatti per amore di me stesso, e non ricordo più i tuoi peccati. Fammi ricordare, discutiamo insieme; parla tu per giustificarti. Il tuo primo padre peccò, i tuoi intermediari mi furono ribelli. Perciò profanai i capi del santuario e ho votato Giacobbe all’anatema, Israele alle ingiurie» (Is 43,11-28). Quando la Lettera agli Ebrei rivela che “Gesù Cristo è lo stesso ieri e oggi e per sempre!”, di certo non vuole affermare che la verità di Cristo Gesù è statica, immutabile, immodificabile. È statica, immutabile, immodificabile nella sua essenza divina e umana. È immutabile nella sua opera di salvezza e di redenzione. Il mistero di Cristo Gesù è ancora tutto da investigare, tutto da comprendere, tutto da afferrare. Sarà lo Spirito Santo a condurre i credenti in Lui alla conoscenza di tutta la sua verità. Questa conduzione dura per tutto il tempo e per tutta l’eternità, essendo il mistero di Cristo infinito così come  il mistero del Padre e dello Spirito Santo. / LEGGIAMO Eb 13,1-8 / L’amore fraterno resti saldo. Non dimenticate l’ospitalità; alcuni, praticandola, senza saperlo hanno accolto degli angeli. Ricordatevi dei carcerati, come se foste loro compagni di carcere, e di quelli che sono maltrattati, perché anche voi avete un corpo. Il matrimonio sia rispettato da tutti e il letto nuziale sia senza macchia. I fornicatori e gli adùlteri saranno giudicati da Dio. La vostra condotta sia senza avarizia; accontentatevi di quello che avete, perché Dio stesso ha detto: Non ti lascerò e non ti abbandonerò.  Così possiamo dire con fiducia: Il Signore è il mio aiuto, non avrò paura. Che cosa può farmi l’uomo? Ricordatevi dei vostri capi, i quali vi hanno annunciato la parola di Dio. Considerando attentamente l’esito finale della loro vita, imitatene la fede.  Gesù Cristo è lo stesso ieri e oggi e per sempre! La vita cristiano si può edificare secondo purezza di verità solo sulla purezza della verità di Cristo Signore. Che la verità di Cristo sia statica, immutabile, immodificabile nella sua natura e nella sua opera, non significa che sia statica, immutabile, immodificabile nella sua conoscenza e comprensione. Dovendosi necessariamente edificare la vita cristiana sulla verità di Cristo, più si conosce Cristo, più ci si addentra nella verità di Cristo, più si conosce la verità del cristiano, più ci si addentra nella verità del cristiano. Significa anche che se noi perdiamo la verità di Cristo anche il cristiano perde la sua verità. Il cristiano è il frutto di Cristo. Se la verità di Cristo cresce, cresce la verità del cristiano. Se la verità di Cristo muore, muore anche la verità del cristiano. Oggi, essendo morta per moltissimi cristiani la verità di Cristo, anche la loro verità va dichiarata morta. Secca l’albero non si producono più frutti. L’agiografo della Lettera agli Ebrei questo vuole insegnare ad ogni uomo: Cristo non è cambiato. Cristo è lo stesso ieri, oggi, sempre. Chi è cambiato allora è il cristiano che è passato dalla vera fede ad una falsa fede in Cristo Gesù. Una falsa fede in Cristo Gesù non può reggere l’edificio del cristiano. Crolla la vera fede in Cristo, tutto l’edificio cristiano crolla. Cresce e si sviluppa la vera fede in Cristo, cresce e si sviluppa tutto l’edificio cristiano. Oggi abbiamo eliminato Cristo dal nostro cuore e dalla nostra vista, dalla nostra mente e dalla nostra anima, quale vita cristiana noi possiamo vivere? Nessuna. Abbiamo divelto l’albero non possiamo pretendere di raccogliere frutti da esso. Nessuno mai lo dimentichi: il cristiano è frutto di Cristo Gesù, frutto che matura sul suo albero. Se l’albero viene tagliato – ed oggi è tagliato – anche il cristiano viene tagliato. Se l’umanità nuova e la nuova umanità, secondo purezza di verità e di luce, di giustizia e di pace, è solo frutto di Cristo Gesù, possiamo noi togliere Cristo Gesù dalla nostra fede e pretendere di costruire la nuova umanità e l’umanità nuova? È questa oggi la grande stoltezza cristiana che sta creando tanta disumanità ai nostri giorni. Che lo Spirito Santo venga con la sua sapienza e intelligenza e ci liberi da questa stoltezza di tenebre e di morte. / LETTURA DEL  <u>VANGELO</u> / Giovanni diceva a Erode: «Non ti è lecito tenere con te la moglie di tuo fratello». Per questo Erodìade lo odiava e voleva farlo uccidere. La Sacra Scrittura conosce una schiera innumerevole di donne dalle grandi virtù. Donne forti in ogni bene. Donne che temono il Signore. Alcune di queste donne hanno salvato il popolo di Dio per il loro coraggio, la loro forza, il loro grande amore. La Sacra Scrittura però conosce anche donne cattive e malvage, in verità sono poche, ma capaci di grandi danni, grandissimi mali. Una di queste donne è senz’altro Gezabele per l’Antico Testamento. Per il  Nuovo Testamento è Erodìade. Sia a Gezabele che a Erodìade possiamo applicare quanto dicono sulla donna malvagia e colma di malizia sia il Libro dei Proverbi che il Libro del  Siracide, Questa Parola di Dio non si rivolge alla donna in sé. La donna è capace di altissima santità e di grandi virtù. Si pensi per un attimo alla Vergine Maria, che è data dal Signore come modello di fede, speranza, carità, ad ogni altra donna. La Parola di Dio parla di donne particolari, donne specifiche, donne che hanno sposato il male e hanno fatto della malvagità il loro stesso cuore. Anche questo può succedere. Lo Spirito Santo come parla della cattiveria e della malvagità dell’uomo così parla della cattiveria e della malvagità della donna. Quando ci si sposa con il peccato, con il male, con la cattiveria i danni sono incalcolabili. Non c’è misoginia. C’è solo presentazione della realtà storica. Chi odia si maschera con le labbra, ma nel suo intimo cova inganni; anche se usa espressioni melliflue, non credergli, perché nel cuore egli ha sette obbrobri. Chi odia si nasconde con astuzia, ma la sua malizia apparirà pubblicamente (Pr 26,24-26). Queste parole sono riferite sia all’uomo e sia alla donna. Qualunque ferita, ma non la ferita del cuore, qualunque malvagità, ma non la malvagità di una donna; qualunque sventura, ma non quella causata da persone che odiano, qualunque vendetta, ma non la vendetta dei nemici. Non c’è veleno peggiore del veleno di un serpente, non c’è ira peggiore dell’ira di una donna. Preferirei abitare con un leone e con un drago piuttosto che abitare con una donna malvagia. La malvagità di una donna ne àltera l’aspetto, rende il suo volto tetro come quello di un orso. Suo marito siede in mezzo ai suoi vicini e senza volerlo geme amaramente. Ogni malizia è nulla di fronte alla malizia di una donna, possa piombarle addosso la sorte del peccatore! Come una salita sabbiosa per i piedi di un vecchio, tale la donna linguacciuta per un uomo pacifico. Non soccombere al fascino di una donna, per una donna non ardere di passione (Sir 25,13-21).  Non si tratta della donna in sé, ma della donna che sposa il male, la cattiveria, la malizia, la malvagità. La cattiveria, la malvagità, la malizia di Gezabele giunge fino a comandare di uccidere un uomo solo perché non aveva voluto cedere la sua vigna al marito, il re Acab. Oggi il Vangelo ci chiama a riflettere sulla malvagità di un’altra donna. Erodìade. Questa donna ha sposato l’odio contro il profeta del Signore. Questo suo odio si placherà solo quando avrà la testa di Giovanni il Battista tra le sue mani. L’odio di questa donna sa attendere. Pur avendo diverse volte chiesto al Re Erode di uccidere il profeta, lui si era rifiutato. L’odio sa che sempre ci sarà un’occasione propizia e quando essa arriva allora la si deve cogliere all’istante. Questa occasione è arrivata il giorno del compleanno di Erode. È una occasione frutto di un ballo peccaminoso della figlia di Erodìade, della lussuria ingovernabile del Re Erode e della sua stoltezza e insipienza che gli fa pronunciare parole insensate. Da solo l’odio di Erodìade non basta per uccidere Giovanni il Battista. Un vizio da solo può poco. All’odio della madre di aggiunge la lussuria della figlia e del Re, assieme alla stoltezza di quest’ultimo, e finalmente Erodìade può avere la testa di Giovanni il Battista. Quando il male si sposa con il male, quando la stoltezza si unisce alla stoltezza, quando la cattiveria si allea con la cattiveria è allora che ogni misfatto e ogni delitto potrà essere commesso. / LEGGIAMO IL TESTO DI Mc 6,14-29 / Il re Erode sentì parlare di Gesù, perché il suo nome era diventato famoso. Si diceva: «Giovanni il Battista è risorto dai morti e per questo ha il potere di fare prodigi». Altri invece dicevano: «È Elia». Altri ancora dicevano: «È un profeta, come uno dei profeti». Ma Erode, al sentirne parlare, diceva: «Quel Giovanni che io ho fatto decapitare, è risorto!». Proprio Erode, infatti, aveva mandato ad arrestare Giovanni e lo aveva messo in prigione a causa di Erodìade, moglie di suo fratello Filippo, perché l’aveva sposata. Giovanni infatti diceva a Erode: «Non ti è lecito tenere con te la moglie di tuo fratello». Per questo Erodìade lo odiava e voleva farlo uccidere, ma non poteva, perché Erode temeva Giovanni, sapendolo uomo giusto e santo, e vigilava su di lui; nell’ascoltarlo restava molto perplesso, tuttavia lo ascoltava volentieri. Venne però il giorno propizio, quando Erode, per il suo compleanno, fece un banchetto per i più alti funzionari della sua corte, gli ufficiali dell’esercito e i notabili della Galilea. Entrata la figlia della stessa Erodìade, danzò e piacque a Erode e ai commensali. Allora il re disse alla fanciulla: «Chiedimi quello che vuoi e io te lo darò». E le giurò più volte: «Qualsiasi cosa mi chiederai, te la darò, fosse anche la metà del mio regno». Ella uscì e disse alla madre: «Che cosa devo chiedere?». Quella rispose: «La testa di Giovanni il Battista». E subito, entrata di corsa dal re, fece la richiesta, dicendo: «Voglio che tu mi dia adesso, su un vassoio, la testa di Giovanni il Battista». Il re, fattosi molto triste, a motivo del giuramento e dei commensali non volle opporle un rifiuto. E subito il re mandò una guardia e ordinò che gli fosse portata la testa di Giovanni. La guardia andò, lo decapitò in prigione e ne portò la testa su un vassoio, la diede alla fanciulla e la fanciulla la diede a sua madre. I discepoli di Giovanni, saputo il fatto, vennero, ne presero il cadavere e lo posero in un sepolcro. La forza del male è l’alleanza con altro male. Quando gli uomini divengono concordi nella malvagità, la potenza del male dilaga sulla terra. Come si fa a spezzare queste catene infernali capaci distruggere l’intera umanità? La risposta viene a noi dal profeta Geremia. Dirai a questo popolo: Così dice il Signore, Dio d’Israele: Ogni boccale va riempito di vino. Essi ti diranno: “Non lo sappiamo forse che ogni boccale va riempito di vino?”.  Tu allora risponderai loro: Così dice il Signore: Ecco, io renderò tutti ubriachi gli abitanti di questo paese, i re che siedono sul trono di Davide, i sacerdoti, i profeti e tutti gli abitanti di Gerusalemme. Poi li sfracellerò, gli uni contro gli altri, i padri e i figli insieme. Oracolo del Signore. Non avrò pietà né li risparmierò né per compassione mi tratterrò dal distruggerli». Ascoltate e porgete l’orecchio, non montate in superbia, perché parla il Signore. Date gloria al Signore, vostro Dio, prima che venga l’oscurità e i vostri piedi inciampino sui monti, al cadere della notte. Voi aspettate la luce, ma egli la ridurrà in tenebre e la muterà in oscurità profonda! Se non ascolterete, io piangerò in segreto la vostra superbia; il mio occhio verserà lacrime, perché sarà deportato il gregge del Signore (Ger 14, 12-17). Se il Signore non fosse il Signore della storia, il male travolgerebbe il mondo. Invece il Signore interviene e sempre pone un limite al male: «L’anima mia magnifica il Signore e il mio spirito esulta in Dio, mio salvatore, perché ha guardato l’umiltà della sua serva. D’ora in poi tutte le generazioni mi chiameranno beata. Grandi cose ha fatto per me l’Onnipotente e Santo è il suo nome; di generazione in generazione la sua misericordia per quelli che lo temono. Ha spiegato la potenza del suo braccio, ha disperso i superbi nei pensieri del loro cuore; ha rovesciato i potenti dai troni, ha innalzato gli umili; ha ricolmato di beni gli affamati, ha rimandato i ricchi a mani vuote. Ha soccorso Israele, suo servo, ricordandosi della sua misericordia, come aveva detto ai nostri padri, per Abramo e la sua discendenza, per sempre» (Lc 1,45-55). Anche il Salmo dona una luce potente. Il Signore vigila perché il male mai abbia a prevalere con la sua potente forza: Se il Signore non fosse stato per noi – lo dica Israele –, se il Signore non fosse stato per noi, quando eravamo assaliti, allora ci avrebbero inghiottiti vivi, quando divampò contro di noi la loro collera. Allora le acque ci avrebbero travolti, un torrente ci avrebbe sommersi; allora ci avrebbero sommersi acque impetuose. Sia benedetto il Signore, che non ci ha consegnati in preda ai loro denti. Siamo stati liberati come un passero dal laccio dei cacciatori: il laccio si è spezzato e noi siamo scampati. Il nostro aiuto è nel nome del Signore: egli ha fatto cielo e terra (Sal 124,1-8). Il Signore permette che Giovanni il Battista venga decollato al termine della sua missione, volendo aggiungere ad essa anche la gloria del martirio. Veramente stupende sono le vie di Dio. Solo la sua sapienza le può pensare per noi. Madre di Dio, Martire nell’anima, vieni in nostro aiuto. Ottienici tanta luce nello Spirito Santo perché sempre vediamo il Signore nella nostra storia. Nella luce dello Spirito Santo e nella sua forza vivremo i nostri giorni consegnandoli al Signore nostro Dio perché si compia in noi la sua volontà, sia in vita che in morte, sia nella sofferenza che nella gioia. Amen.
</p>


<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
