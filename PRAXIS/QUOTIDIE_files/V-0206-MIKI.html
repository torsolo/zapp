<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Memoria San Paolo Miki e compagni.
</p>

<p>
<u>ANTIFONA</u> / Esultano in cielo le anime dei santi, che hanno seguito le orme di Cristo; per suo amore hanno effuso il proprio sangue, ora con Cristo gioiscono per sempre. ♦  Hanno effuso per il Signore il loro sangue: hanno amato Cristo nella vita, lo hanno imitato nella morte; per questo hanno meritato la corona trionfale.
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>GLORIA</u> / Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / O Dio, forza di tutti i santi, che hai chiamato alla gloria eterna san Paolo [Miki] e i suoi compagni attraverso il martirio della croce, concedi a noi, per loro intercessione, di testimoniare con coraggio fino alla morte la fede che professiamo. Per il nostro Signore Gesù Cristo.
</p>

<p>
<u>LETTURA1</u> / <b>Il Dio della pace, che ha ricondotto dai morti il Pastore grande delle pecore vi renda perfetti in ogni bene</b> / Dalla lettera agli Ebrei (Eb 13,15-17.20-21) / Fratelli, per mezzo di Gesù offriamo a Dio continuamente un sacrificio di lode, cioè il frutto di labbra che confessano il suo nome. Non dimenticatevi della beneficenza e della comunione dei beni, perché di tali sacrifici il Signore si compiace. Obbedite ai vostri capi e state loro sottomessi, perché essi vegliano su di voi e devono renderne conto, affinché lo facciano con gioia e non lamentandosi. Ciò non sarebbe di vantaggio per voi. Il Dio della pace, che ha ricondotto dai morti il Pastore grande delle pecore, in virtù del sangue di un'alleanza eterna, il Signore nostro Gesù, vi renda perfetti in ogni bene, perché possiate compiere la sua volontà, operando in voi ciò che a lui è gradito per mezzo di Gesù Cristo, al quale sia gloria nei secoli dei secoli. Amen. / Parola di Dio.
</p>

<p>
<u>PSALMUS</u> / (Sal 22) <b>Il Signore è il mio pastore: non manco di nulla. / </b>Il Signore è il mio pastore: non manco di nulla. Su pascoli erbosi mi fa riposare, ad acque tranquille mi conduce. Rinfranca l'anima mia. / Mi guida per il giusto cammino a motivo del suo nome. Anche se vado per una valle oscura, non temo alcun male, perché tu sei con me. Il tuo bastone e il tuo vincastro mi danno sicurezza. / Davanti a me tu prepari una mensa sotto gli occhi dei miei nemici. Ungi di olio il mio capo; il mio calice trabocca. / Sì, bontà e fedeltà mi saranno compagne tutti i giorni della mia vita, abiterò ancora nella casa del Signore per lunghi giorni. 
</p>

<p>
<u>ACCLAMATIO</u> / Alleluia, Alleluia. / Le mie pecore ascoltano la mia voce, dice il Signore, e io le conosco ed esse mi seguono. (Gv 10,27) / Alleluia.
</p>

<p>
<u>VANGELO</u> / <b>Erano come pecore che non hanno pastore</b> / Dal Vangelo secondo  Marco (Mc 6,30-34) / In quel tempo, gli apostoli si riunirono attorno a Gesù e gli riferirono tutto quello che avevano fatto e quello che avevano insegnato. Ed egli disse loro: «Venite in disparte, voi soli, in un luogo deserto, e riposatevi un po'». Erano infatti molti quelli che andavano e venivano e non avevano neanche il tempo di mangiare. Allora andarono con la barca verso un luogo deserto, in disparte. Molti però li videro partire e capirono, e da tutte le città accorsero là a piedi e li precedettero. Sceso dalla barca, egli vide una grande folla, ebbe compassione di loro, perché erano come pecore che non hanno pastore, e si mise a insegnare loro molte cose. / C: Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Fratelli, il Padre buono che è nei cieli riserva a ciascuno di noi l'esperienza della vera salvezza: abitare nella sua casa per sempre, ricolmi di felicità e grazia. Illuminati di speranza, diciamo: <b>Te lo chiediamo con fede, Signore.</b> / O Dio che ci riunisci attorno a te, non far mancare alla tua chiesa uomini santi e generosi e suscita in essa la voce della profezia e della misericordia. Ti preghiamo: / O Dio che dai la vera pace, guarda i tuoi figli che soffrono e che lottano per un mondo migliore: fa' che dalla loro offerta rifioriscano la giustizia e l'amore. Ti preghiamo: / O Dio che gradisci il sacrificio del cuore, purifica i nostri atti nel fuoco della tua carità: rendici solidali a Cristo e ai fratelli. Ti preghiamo: / O Dio che ti commuovi per il tuo popolo: assisti chi nasce e chi muore, illumina chi ha perso ogni ideale, conforta chi è abbattuto, insegna a tutti la tua verità. Ti preghiamo: / O Dio che abbracci l'universo: donaci un cuore che sappia discernere la tua volontà e la forza di viverla con serenità. Ti preghiamo: / Per chi sente il bisogno di raccogliersi in disparte a meditare. / Per chi sta cercando la propria strada nella vita. / Padre celeste, abbiamo fatto giungere a te la nostra voce, uniti all'unico sacrificio di Cristo e confidenti nella potenza del tuo nome. Ascoltala, per Colui che vive e regna nei secoli dei secoli. Amen.
</p>

<p>
<u>OFFERTORIO</u> / Accogli, Padre santo, i doni che ti presentiamo nella memoria dei santi martiri Paolo Miki e compagni e concedi a noi, tuoi fedeli, di perseverare nella confessione del tuo nome. Per Cristo nostro Signore.
</p>

<p>
<u>COMMUNIO</u> / «Voi siete quelli che avete perseverato con me nelle prove e io preparo per voi un regno perché mangiate e beviate alla mia mensa», dice il Signore. (Lc 22,28-30) ♦  Traboccante è il premio dei santi presso Dio: morti per Cristo, vivranno in eterno.
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / O Dio, che ci hai nutriti alla tua mensa, fa' che per la forza di questo sacramento, sorgente inesauribile di salvezza, la vera fede si estenda sino ai confini della terra. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / <br>
Isacco di Siria (VII secolo) monaco nella regione di Mossul / Discorsi ascetici, prima serie, n. 60 / "Si commosse per loro" / Se Davide definisce Dio giusto e retto, il Figlio di Dio ci ha rivelato che è buono e affettuoso... Lungi da noi il pensiero ingiusto che Dio non compatisce... Quanto è ammirabile la compassione di Dio! Che meraviglia la grazia di Dio nostro Creatore, quale potenza che arriva a tutto! Quale infinita bontà di cui investe la nostra natura di peccatori per ricrearla. Chi può dire la sua gloria? Rialza chi l'ha offeso e ha bestemmiato, rinnova la polvere senz'anima..., e fa del nostro spirito sbandato e dei nostri sensi smarriti una natura dotata di ragione e capace di pensare. Il peccatore non è capace di comprendere la grazia della sua resurrezione... Cos'è la geenna davanti alla grazia della resurrezione, quando egli ci solleverà fuori della dannazione e darà a questo corpo corruttibile di vestire l'incorruttibilità? (1Co 15,53)... Voi che avete il discernimento, venite e ammirate. Chi, dotato di un'intelligenza sapiente e meravigliosa, ammirerà come lo merita la grazia del nostro Creatore? Questa grazia è il compenso dei peccatori. Poiché, al posto di quanto meritano giustamente, lui dà loro in cambio la resurrezione. Al posto di corpi che hanno profanato la sua Legge, li riveste della gloria dell'incorruttibilità. Questa grazia - la resurrezione che ci è data dopo il peccato - è più grande della prima, quando ci ha creati, dall'inesistenza. Gloria alla tua grazia incommensurabile, Signore! Non posso altro che tacere davanti all'abbondanza della tua grazia. Sono incapace di dirti la gratitudine che ti devo.
</p>

<p>
<u>EVANGELIZO-21</u> / Isacco di Siria (VII secolo) monaco nella regione di Mossul / Discorsi ascetici, 1a parte, n° 60; «Ed ebbe compassione per loro» / Non chiamare Dio semplicemente giusto. Poiché non è in rapporto a quanto fai tu che egli rivela la sua giustizia. Se Davide lo definisce giusto e retto (Sal 33,5), il Figlio ci ha rivelato che egli è buono e misericordioso: «benevolo verso gl'ingrati e i malvagi» (Lc 6,35). (...) Dov'è la giustizia di Dio? Non è forse nel fatto che «mentre eravamo ancora peccatori, Cristo è morto per noi»? (Rm 5,8) E se Dio si mostra compassionevole in questo mondo, possiamo ben credere che lo è da tutta l'eternità. Lungi da noi il pensiero errato che Dio non mostra compassione.  L'essere di Dio non cambia come cambiano gli esseri mortali (...); nulla manca o si aggiunge a ciò che egli è, come succede invece alle creature. Dio avrà sempre, per l'eternità, la compassione che ha avuto fin dalle origini. (...) Come dice il beato Cirillo nel commento alla Genesi, venera Dio per amore, e non a causa del duro nome di giustizia attribuitogli. Amalo come si dovrebbe amare: non per la ricompensa che ti darà, ma per ciò che abbiamo ricevuto, per l'universo che ha creato per farcene dono. Chi potrebbe restituirgli una cosa qualsiasi di ciò che egli ha fatto per noi? E di quanto noi facciamo, cosa potremmo restituirgli? In origine, chi lo ha persuaso a crearci? E chi lo prega per noi, quando manchiamo di gratitudine? Quanto è ammirevole la compassione di Dio! Che meraviglia la grazia di Dio nostro creatore! (...) Chi può dire la sua gloria?
</p>

<p>
<u>DiBruno1</u> / <br>
Ebbe compassione di loro / (Eb 13,15-17.20-21; Sal 22; Mc 6,30-34) / La compassione di Gesù è oltre ogni possibile compassione umana. La sua è compassione per assunzione di tutti i peccati e di tutte le colpe dell’umanità per la loro espiazione, redenzione. Gesù ha avuto compassione perché ha soddisfatto ogni nostro debito presso il Padre. La sua compassione è così annunziata dal profeta Isaia. / Ecco, il mio servo avrà successo, sarà onorato, esaltato e innalzato grandemente. Come molti si stupirono di lui – tanto era sfigurato per essere d’uomo il suo aspetto e diversa la sua forma da quella dei figli dell’uomo –,  così si meraviglieranno di lui molte nazioni; i re davanti a lui si chiuderanno la bocca, poiché vedranno un fatto mai a essi raccontato e comprenderanno ciò che mai avevano udito. Chi avrebbe creduto al nostro annuncio? A chi sarebbe stato manifestato il braccio del Signore? È cresciuto come un virgulto davanti a lui e come una radice in terra arida. Non ha apparenza né bellezza per attirare i nostri sguardi, non splendore per poterci piacere. Disprezzato e reietto dagli uomini, uomo dei dolori che ben conosce il patire, come uno davanti al quale ci si copre la faccia; era disprezzato e non ne avevamo alcuna stima. Eppure egli si è caricato delle nostre sofferenze, si è addossato i nostri dolori; e noi lo giudicavamo castigato, percosso da Dio e umiliato. Egli è stato trafitto per le nostre colpe, schiacciato per le nostre iniquità. Il castigo che ci dà salvezza si è abbattuto su di lui; per le sue piaghe noi siamo stati guariti. Noi tutti eravamo sperduti come un gregge, ognuno di noi seguiva la sua strada; il Signore fece ricadere su di lui l’iniquità di noi tutti. / Maltrattato, si lasciò umiliare e non aprì la sua bocca; era come agnello condotto al macello, come pecora muta di fronte ai suoi tosatori, e non aprì la sua bocca. Con oppressione e ingiusta sentenza fu tolto di mezzo; chi si affligge per la sua posterità? Sì, fu eliminato dalla terra dei viventi, per la colpa del mio popolo fu percosso a morte. Gli si diede sepoltura con gli empi, con il ricco fu il suo tumulo, sebbene non avesse commesso violenza né vi fosse inganno nella sua bocca. Ma al Signore è piaciuto prostrarlo con dolori. Quando offrirà se stesso in sacrificio di riparazione, vedrà una discendenza, vivrà a lungo, si compirà per mezzo suo la volontà del Signore. Dopo il suo intimo tormento vedrà la luce e si sazierà della sua conoscenza; il giusto mio servo giustificherà molti, egli si addosserà le loro iniquità. Perciò io gli darò in premio le moltitudini, dei potenti egli farà bottino, perché ha spogliato se stesso fino alla morte ed è stato annoverato fra gli empi, mentre egli portava il peccato di molti e intercedeva per i colpevoli (Is 52,13-53,12). / È compassione che ha chiesto a Gesù Signore il supremo martirio della croce. Oggi Gesù assume della folla smarrimento, sbandamento, solitudine spirituale, abbandono a se stessa, mancanza di ogni guida, privazione di ogni vero nutrimento spirituale. Lascia i discepoli che riposino e lui si pone a servizio di quanti sono alla ricerca della loro spirituale verità. È questa la povertà più grande anche dell’uomo dei nostri tempi. Manca della sua verità di origine e di fine. Non sa da dove viene e dove è diretto. È nutrito dal veleno della infinite false profezie. È succube dell’errore e della menzogna. / Gli apostoli si riunirono attorno a Gesù e gli riferirono tutto quello che avevano fatto e quello che avevano insegnato. Ed egli disse loro: «Venite in disparte, voi soli, in un luogo deserto, e riposatevi un po’». Erano infatti molti quelli che andavano e venivano e non avevano neanche il tempo di mangiare. Allora andarono con la barca verso un luogo deserto, in disparte. Molti però li videro partire e capirono, e da tutte le città accorsero là a piedi e li precedettero. Sceso dalla barca, egli vide una grande folla, ebbe compassione di loro, perché erano come pecore che non hanno pastore, e si mise a insegnare loro molte cose. / Il vero pastore è mandato da Dio, a Lui il Signore affida il suo gregge, perché lo guida in questo mondo di idolatria, falsità, menzogna, immoralità, vizio, conservandolo sempre nella sua verità, nella sua Legge, nei suoi decreti, nei suoi statiti, nella sua Alleanza, nella sua vita. Il pastore potrà fare questo se lui stesso si conserva in Dio e nella sua volontà. Se il pastore si abbandona lui all’idolatria e all’immoralità, necessariamente il gregge a lui affidato sarà nutrito del veleno di cui lui si nutre. Se il pastore vuole nutrire il gregge di Dio, lui stesso si deve nutrire di Dio. Se lui si nutre di favole, anche il gregge nutrirà di favole. Oggi di che cosa è nutrito il gregge di Cristo? / Madre di Dio, Angeli, Santi, fate che ogni pastore di nutra di Cristo per nutrire di Cristo.
</p>

<p>
<u>DIBRUNO-21</u> / E si mise a insegnare loro molte cose (Mc 6,30-34) / Gesù è insieme Sacerdote, Re e Profeta. Come Sacerdote offre al Padre il sacrificio puro, mondo, per la salvezza e la santificazione dell’umanità: “Per questo, entrando nel mondo, Cristo dice: Tu non hai voluto né sacrificio né offerta, un corpo invece mi hai preparato.  Non hai gradito né olocausti né sacrifici per il peccato. Allora ho detto: «Ecco, io vengo – poiché di me sta scritto nel rotolo del libro – per fare, o Dio, la tua volontà». Dopo aver detto: Tu non hai voluto e non hai gradito né sacrifici né offerte, né olocausti né sacrifici per il peccato, cose che vengono offerte secondo la Legge, soggiunge: Ecco, io vengo a fare la tua volontà. Così egli abolisce il primo sacrificio per costituire quello nuovo. Mediante quella volontà siamo stati santificati per mezzo dell’offerta del corpo di Gesù Cristo, una volta per sempre” (Eb 10,5-10). Come vero Re deve edificare sulla nostra terra il vero regno di Dio da presentare al Padre il giorno della sua Parusia. Il regno di Dio si edifica divenendo suo corpo e vivendo la sua stessa santità, che è purissima obbedienza ad ogni Parola del Padre. Come vero Profeta Lui deve manifestare agli uomini la verità del Padre suo nella sua purezza infinita. Noi sappiamo che Gesù tutto ha rivelato del Padre: “Ho manifestato il tuo nome agli uomini che mi hai dato dal mondo. Erano tuoi e li hai dati a me, ed essi hanno osservato la tua parola. Ora essi sanno che tutte le cose che mi hai dato vengono da te, Perchè le parole che hai dato a me io le ho date a loro. Essi le hanno accolte e sanno veramente che sono uscito da te e hanno creduto che tu mi hai mandato. Padre giusto, il mondo non ti ha conosciuto, ma io ti ho conosciuto, e questi hanno conosciuto che tu mi hai mandato. E io ho fatto conoscere loro il tuo nome e lo farò conoscere, perché l’amore con il quale mi hai amato sia in essi e io in loro” (Gv 17,6-8.25-26). Senza l’insegnamento di Cristo, anzi senza la contemplazione di Cristo come vero Re, Sacerdote e Profeta, tutta la rivelazione è muta. Non parla di Dio. Cristo Gesù è la manifestazione visibile dell’invisibile Dio. Senza Cristo Signore si hanno immagini sbiadite di Dio. Gesù è la purissima verità del Padre e anche dell’uomo. / In quel tempo, gli apostoli si riunirono attorno a Gesù e gli riferirono tutto quello che avevano fatto e quello che avevano insegnato. Ed egli disse loro: «Venite in disparte, voi soli, in un luogo deserto, e riposatevi un po’». Erano infatti molti quelli che andavano e venivano e non avevano neanche il tempo di mangiare. Allora andarono con la barca verso un luogo deserto, in disparte. Molti però li videro partire e capirono, e da tutte le città accorsero là a piedi e li precedettero. Sceso dalla barca, egli vide una grande folla, ebbe compassione di loro, perché erano come pecore che non hanno pastore, e si mise a insegnare loro molte cose. / Essendo Gesù Re, Sacerdote e Profeta, Pastore e Maestro, sempre deve essere nel pieno esercizio delle sue mansioni. Neanche per un istante si può svestire della sua più vera essenza e la missione è essenza e natura di una persona. Gesù è Profeta. Vede una folla che è come pecore senza pastore. Subito si mette ad insegnare molte cose. È questa la grande differenza tra Cristo Gesù e moltissimi suoi discepoli. La missione di discepoli, diaconi, presbiteri, apostoli, profeti, ministri della Parola viene indossata e poi dismessa, ci si veste e ci si sveste a proprio gusto. La missione non è la nostra stessa natura. È un ufficio da vivere a ora, a tempi, a stagioni, a convenienza. Oggi non c’è crisi di vocazioni. La vera crisi sta nel vivere dal proprio cuore la missione che a noi ha affidato il Signore nostro Dio. La crisi è che la missione non è la nostra stessa natura. Un albero mai si sveste della sua natura. O ritorniamo alla fedeltà alla nostra natura soprannaturale creata in noi dallo Spirito Santo nei sacramenti della Chiesa, o mai nessuna soluzione potrà essere data alle nostre molteplici crisi. Si possono abolire tutte le forme antiche e crearne delle nuovissime, ma i risultati saranno sempre gli stessi, se non faremo della missione la nostra stessa natura. Gesù è sempre Sacerdote, sempre Re, sempre Profeta, sempre Maestro, sempre Pastore. È questa la sua soprannaturale natura. Mai si è svestito di essa. Sempre ha operato dalla più alta fedeltà. Al Signore bastano poche persone ma umili, fedeli, perseveranti sempre.<br>
Madre della Redenzione, Angeli, Santi, fate il cristiano umile, fedele, perseverante. 
</p>

<p>
<u>SILVESTRINI-21</u> / "Il Signore è il mio pastore". La folla che seguiva Gesù, è presentata come pecore che ascoltano la voce del pastore. Da lui possono attingere sicurezza, perciò lo seguono. "E Gesù, commosso, si mise ad insegnare loro molte cose". Ancora oggi Gesù può commuoversi ed insegnare, ma forse manca in noi la stessa disponibilità, la stessa sete di quella sicurezza divina, perché non lo cerchiamo assiduamente nelle cose del mondo troviamo le nostre forze. Non gli stiamo dietro per sentire dalla sua bocca parole di salvezza, preferiamo invece altro, ad esempio la televisione, i socialmedia, lo svago, tutto ma non sentire lui! Se lo cerchiamo con assiduità però, lui ci renderà perfetti con la sua parola onnipotente e creatrice, affinché possiamo compiere la sua volontà. Rischiamo anche di lasciarci sedurre da falsi pastori, che ci conducono, non a pascoli della vita e della grazia, ma in quegli inquinati e avvelenati del mondo e delle sue miserie.
</p>

<p>
<u>LOYOLA1</u> / <br>
Anche oggi ci stiamo riunendo attorno a Gesù, anche oggi è qui tutto per noi. È il momento di dirgli piano quel dolore, quella fatica, quel pensiero, quello che avremmo voluto dire o fare, quella gioia, quel successo, di chiedergli quel consiglio, di raccontargli quel volto. È qui, e la nostra vita gli interessa. Ci ha visti in mezzo a tutta la corsa e la folla di questo mondo, ha visto i nostri sforzi e ci conosce fin nel più intimo bisogno di riposo. E ci svincola, ci porta in disparte… Lontani, per un po’, da tutte le vite e le relazioni che rischiamo di confondere con la Vita, la Relazione. Ma come spesso succede quando si programma qualcosa di bello, arriva qualcosa che rovina tutto. Conosciamo quell’amaro in bocca, quell’imperfezione. Dio ha scelto di immergersi tutto in questo incompiuto, e Gesù è così umano da cambiare idea: davanti all’ostacolo della folla che ci ha inseguiti non chiede di deviare ancora la barca, ma si lascia attraversare nella carne dalla realtà che non si aspettava, nell’imprevisto riconosce la sorpresa e la volontà di suo padre. E ricomincia a spezzarsi come pane. Forse anche oggi si mangia domani. Ma magari ci è bastata quell’esperienza che siamo arrivati a dirgli, quel boccone che ci ha offerto, quello sguardo che ci ha rivolto; o forse scopriremo nella stanchezza il segno concreto dell’azione del Signore nella nostra vita: forse se ritrae la mano della consolazione è per farci alzare lo sguardo al suo volto. In che cosa sento il bisogno di chiedere riposo al Signore? In quale limite/imprevisto ho trovato la sorpresa/volontà di Dio? Quali luoghi della mia vita sono abitati da pecore senza pastore? (Samuele Adorno)
</p>

<p>
<u>LOYOLA-21</u> / Riposatevi. Gesù accoglie i suoi discepoli che ritornano dalla loro spedizione missionaria. Posso immaginare l’entusiasmo di questi racconti e la gioia di Gesù nel veder crescere la buona notizia. Egli propone loro un tempo di riposo, attenzione saggia per far decantare il vissuto e dare sollievo al corpo. In un orizzonte ideale il fare si alimenta col riposare. Molti li videro. La scena ricorda quella di personaggi famosi inseguiti dai fan: c’è un evidente successo apostolico attorno al gruppo, compresi i rischi che questo comporta. Tuttavia, ciò che pulisce gli eventuali rischi è la qualità dei seguitori: una moltitudine bisognosa, mossa da fame, malattia, che disperata cerca chi può tirarla fuori dal suo fango. Posso provare a sentire ciò che vivono questi molti․․․ Sceso dalla barca. Il riposo non si dà. Un Gesù toccato, mosso a compassione, abbandona i suoi piani e si dà alla folla. Non si parla più neanche dei discepoli che sembrano usciti di scena. Ma sono lì, tra la barca e la riva. Cosa proveranno? Qualcuno borbotta: “ci dovevamo riposare․․․”; altri seguiranno il maestro controvoglia, altri con più voglia; alcuni capiscono altri si perdono nel mistero dell’imprevisto. Con i discepoli, e il loro sentire, anch’io posso sperimentare un reale seguimento di Gesù dove l’ideale deve fare spazio all’assoluto del volto, quello del fratello che chiama. / In che modo riesco a trovare un sano equilibrio tra lavoro e riposo? Cosa provo a immaginare una folla che invade il “luogo del mio riposo”? Cosa mi suscita il cambio di programma che Gesù ha introdotto? (Giuseppe Amalfa SJ)
</p>

<p>
<u>LettureBose</u> / Fame di ascoltare la parola di Dio / Ecco, vengono giorni, dice il Signore, in cui manderò la fame sopra la terra, non fame di pane né sete di acqua, ma fame di ascoltare la parola di Dio (Am 8,11). Vedi qual è la fame che tormenta i peccatori? Vedi qual è la fame che opprime la terra? Quelli che vengono dalla terra, sentono al modo della terra e non possono comprendere le cose dello Spirito di Dio (1Cor 2,14), patiscono la fame della parola di Dio, non ascoltano i precetti della Legge, non conoscono gli ammonimenti dei profeti, ignorano le consolazioni degli apostoli, non sperimentano la medicina del vangelo. E così a ragione si dice di costoro: La fame oppresse la terra (Gen 43,1). Invece per i giusti, per quelli che meditano la legge del Signore giorno e notte (Sal 1,2), la Sapienza prepara la sua mensa, uccide le sue vittime, mesce il suo vino nella coppa, e grida ad alta voce (Pr 9,2-3), non perché vengano tutti, non perché si volgano a lei i ricchi e i sapienti di questo mondo, ma dice: Vengano a me quelli che sono privi di senno (Pr 9,4), cioè quelli che sono umili di cuore, che hanno imparato da Cristo a essere miti e umili di cuore (Mt 11 ,29) ... E se tu distoglierai l'orecchio da quello che si legge o si spiega nella chiesa, certamente patirai la fame della parola di Dio; se invece discendi dalla stirpe di Abramo e custodisci la nobiltà del popolo di Israele, sempre ti nutre la Legge, ti nutrono i profeti, e gli apostoli ti offrono lauti conviti. I vangeli ti inviteranno anche a riposare nel seno di Abramo, di Isacco e di Giacobbe, nel regno del Padre, perché là tu mangi dell'albero della vita e beva il vino della vite vera, il vino nuovo con Cristo nel regno del Padre suo. (Origene, Omelie sulla Genesi 16,4) 
</p>

<p>
<u>FEGF1</u> / Si commosse per loro di Origene nel terzo secolo /  Gesù, il Verbo di Dio, era in Giudea. Saputa l’esecuzione del profeta Giovanni il Battista, partì su una barca - simbolo del suo corpo - «verso un luogo solitario, in disparte». In quel luogo solitario, Gesù si trovava «in disparte» poiché la sua parola vi era isolata, e il suo insegnamento contrastava con i costumi e con le idee diffuse fra la gente. Allora la folla delle persone, saputo che colui che è la Parola di Dio era venuto ad abitare nel loro deserto…, lo seguirono, lasciando le loro città, lasciando cioè ciascuno i costumi superstiziosi della propria patria e aderirono alla legge di Cristo… Gesù venne loro incontro; loro infatti erano incapaci di andargli incontro; mescolandosi a «quelli di fuori» (Mc 4,11), li condusse dentro. È molta questa folla di fuori che egli viene ad incontrare. Spargendo su di essa la luce della sua presenza, la guarda e, vedendo quale genere di persone lo circondino, li trova maggiormente degni di pietà. Lui che, in quanto Dio, è al di là della sofferenza, soffre a causa del suo amore per gli uomini; la commozione lo prende alle viscere. Non soltanto si commuove, ma anche li guarisce da ogni loro malattia, li libera dal male.
</p>

<p>
<u>FEGF2</u> / Dalla Costituzione «Sacrosanctum Concilium» del Concilio ecumenico Vaticano II sulla sacra Liturgia  (Nn. 5-6) L'opera della salvezza / Dio «vuole che tutti gli uomini siano salvati e arrivino alla conoscenza della verità» (1Tm 2,4), perciò, egli «che aveva già parlato nei tempi antichi molte volte e in diversi modi ai padri per mezzo dei profeti» (Eb 1,1), quando venne la pienezza dei tempi, mandò il suo Figlio, Verbo fatto carne, unto di Spirito Santo, ad annunziare la buona novella ai poveri, a risanare i cuori affranti (Is 61,1; Lc 4,18) «medico nella carne e nello spirito» , Mediatore tra Dio e gli uomini (1Tm 2, 5). Infatti la sua umanità, nell'unità della persona del Verbo, fu lo strumento della nostra salvezza. Per cui in Cristo avvenne il perfetto riscatto della nostra riconciliazione e ci fu data la pienezza del culto divino. Quest'opera della redenzione umana e della perfetta glorificazione di Dio, che ha il suo preludio nelle mirabili gesta divine, operate nel popolo del Vecchio Testamento, fu compiuta da Cristo Signore, specialmente per mezzo del mistero pasquale della sua beata Passione, Risurrezione da morte e gloriosa Ascensione, mistero per il quale morendo ha distrutto la nostra morte e risorgendo ha ridato a noi la vita. Infatti dal costato di Cristo morente sulla croce è nato il mirabile sacramento di tutta la Chiesa. Pertanto, come Cristo fu inviato dal Padre, così anch'egli ha inviato gli apostoli, ripieni di Spirito Santo, non solo perché, predicando il Vangelo a tutti gli uomini, annunziassero che il Figlio di Dio con la sua morte e risurrezione ci ha liberati dal potere di Satana e dalla morte, e ci ha trasferiti nel regno del Padre, ma anche perché, per mezzo del sacrificio e dei sacramenti, sui quali s'impernia tutta la vita liturgica, attuassero l'opera della salvezza, che annunziavano.
</p>

<p>
<u>MichaelDavideSemeraro</u> / Perfetti / Concludiamo la lettura della lettera agli Ebrei, da cui ci congediamo con un augurio da fare non solo a noi stessi, ma a tutti coloro che intrecciano e incrociano le nostre strade umane: «vi renda perfetti in ogni bene» (Eb 13,21). Davanti a questo augurio viene abbastanza spontaneo chiedersi come tutto ciò possa realmente avvenire nel concreto della nostra vita di ogni giorno, nella nostra esistenza quotidiana in cui siamo sempre chiamati a combattere contro le tentazioni della mediocrità. Forse la risposta possiamo trovarla nel vangelo. I discepoli, di ritorno dalla loro esperienza missionaria, vengono invitati dal Signore Gesù ad appartarsi con lui per trovare un poco di riposo. Ma ecco che l’affluire della folla trasforma il luogo del riposo in un luogo di ulteriore coinvolgimento nella vita della gente alla quale il Signore Gesù «si mise ad insegnare molte cose» (Mc 6,34). Potremmo dire che in questo consista l’essere «perfetti in ogni bene»: in una capacità di lasciarsi interpellare da ogni possibilità e occasione che la vita ci offre per fare il bene, persino quando questo ci richiede, apparentemente, di rinunciare a farci un po’ di bene. Infatti, è proprio facendo il bene nel modo migliore possibile che potremo sentirci veramente bene e persino ancora meglio. Possiamo pure dire che in questo consista trovare il riposo: nella capacità di saper trovare ristoro dandone con generosità a chi ne ha bisogno accanto a noi. Il moto di «compassione» (6,34) che invade il cuore del Signore Gesù alla vista della «grande folla» ci fa entrare nel mistero che sta all’origine del modo con cui Dio è legato al cammino della storia e da cui ormai non prende più nessuna distanza, accettando di marciare con noi per i monti e le valli dell’esistenza. Chissà se la gente, che segue Gesù e alla quale il Signore rimanda i suoi discepoli perché imparino a riposare senza smettere mai di avere compassione, aveva in mente le parole così belle del salmo: «Davanti a me tu prepari una mensa sotto gli occhi dei miei nemici. Ungi di olio il mio capo; il mio calice trabocca» (Sal 22,5). In ogni modo, possiamo portare nel cuore l’esortazione della prima lettura, cui si aggiunge del tutto naturalmente l’esempio del Signore stesso: «Non dimenticatevi della beneficenza e della comunione dei beni, perché di tali sacrifici il Signore si compiace» (Eb 13,16). Se avremo saputo stare vicino al Signore Gesù e riposare profondamente e veramente con lui, non potremo che essere intimamente conquistati dal suo stesso dinamismo interiore, che potremmo definire contempl-attivo proprio com’è per sua natura l’amore. Sarebbe assolutamente inutile cercare il riposo fuori dalla capacità di amare che è sempre un modo di perdonare all’altro di disturbare, fino al punto di cambiare i miei programmi. Se l’amore comincia e finisce sempre con il perdono, allora l’unico vero riposo è quello di lasciarci interiormente consumare dalla compassione che ci renderà perfettamente riposati.
</p>

<p>
<u>LuigiMariaEpicoco</u> / Priorità / Cosa si aspetta da noi Gesù? È una domanda a cui molto spesso noi rispondiamo attraverso la specificazione del verbo fare: “dovrei fare questo, dovrei fare quest’altro”. La verità però è un’altra: Gesù da noi non si aspetta nulla, o per lo meno non si aspetta nulla che abbia a che fare innanzitutto con il verbo fare. È la grande indicazione del Vangelo di oggi: “Gli apostoli si riunirono attorno a Gesù e gli riferirono tutto quello che avevano fatto e insegnato. Ed egli disse loro: «Venite in disparte, in un luogo solitario, e riposatevi un po'». Era infatti molta la folla che andava e veniva e non avevano più neanche il tempo di mangiare”. A Gesù importa di noi e non dei nostri risultati aziendali. Come singoli ma anche come Chiesa delle volte siamo così preoccupati di “dover fare” per raggiungere un qualche risultato, che sembra che ci siamo dimenticati che Gesù il mondo lo ha già salvato e che la cosa che è alla cima delle Sue priorità è la nostra persona, e non ciò che abbiamo facciamo. Questo ovviamente non deve sminuire il nostro apostolato, o il nostro impegno in ogni stato di vita che viviamo, ma dovrebbe però relativizzarlo in una maniera talmente grande da toglierlo dalla cima delle nostre preoccupazioni. Se Gesù si preoccupa innanzitutto di noi, allora significa che noi dovremmo preoccuparci innanzitutto di Lui e non delle cose da fare. Un padre o una madre che per amore dei figli entra in burnout, non ha fatto un favore ai figli. Essi infatti vogliono avere innanzitutto un padre e una madre e non due esauriti. Questo non significa che la mattina non andranno a lavoro o che non si preoccuperanno più delle cose pratiche, ma che relativizzeranno tutto a ciò che conta davvero: il rapporto con i figli. La stessa cosa è per un sacerdote o una consacrato: non è possibile che lo zelo pastorale diventi talmente tanto il centro della vita da oscurare ciò che conta, e cioè il rapporto con Cristo. Ecco perché Gesù reagisce ai racconti dei discepoli dando loro l’opportunità di recuperare ciò che conta. 
</p>

<p>
<u>RobertoPasolini</u> / Compassione / L’introduzione narrativa al vangelo odierno, dove gli «apostoli» fanno ritorno da Gesù «e gli riferirono tutto quello che avevano fatto e quello che avevano insegnato» (Mc 6,30), avrebbe potuto essere seguita da una più calda ed entusiastica reazione da parte dello stesso Signore, il quale, invece, replica soltanto con queste parole: «Venite in disparte, voi soli, in un luogo deserto, e riposatevi un po’» (Mc 6,31). Invece che commentare o elogiare la prima “missione” apostolica del gruppo dei Dodici, Gesù preferisce raffreddare gli animi proponendo una ritirata strategica al riparo e lontano da quei molti «che andavano e venivano», al punto che i discepoli «non avevano neanche il tempo di mangiare» (6,31). Certo, l’invito al riposo potrebbe essere già colto come una buona raccomandazione di cui — mai come oggi — siamo in grado di riconoscere l’urgenza e l’importanza, da sapersi ritagliare soprattutto dopo quei momenti in cui la vita ci chiede e, talvolta, ci costringe a dare tanto di noi stessi e del nostro tempo, persino al di là di quanto siamo in grado di offrire. Eppure, nella proposta di una forte presa di distanza da quanto si è appena sperimentato e vissuto, è necessario saper cogliere un appello ulteriore. L’esortazione contenuta nella lettera agli Ebrei ci offre una chiave per approfondire l’invito rivolto da Gesù agli apostoli e per intenderlo come un tentativo di custodire il loro ministero fuori da qualsiasi deriva “sacrificale”, ormai estranea ai termini di una vita secondo il vangelo: «Fratelli, per mezzo di Gesù offriamo a Dio continuamente un sacrificio di lode, cioè il frutto di labbra che confessano il suo nome» (Eb 13,15). Se è vero — come del resto afferma subito dopo l’autore della lettera — che non bisogna dimenticarsi della «beneficenza» e della «comunione dei beni» (13,16), cioè del modo ordinario con cui il rapporto con il Padre ha bisogno di incarnarsi, è altrettanto vero che occorre fare attenzione a non decadere mai da quella relazione filiale che il «Dio della pace, che ha ricondotto dai morti il pastore grande delle pecore» (13,20), ha stabilito con noi. Per questo, l’unico autentico sacrificio non può che essere quello della lode, cioè la permanenza in un atteggiamento di accoglienza e di gratitudine nei confronti di Dio «per mezzo di Gesù Cristo, al quale sia gloria nei secoli dei secoli» (13,21). In parole più semplici, l’intreccio delle due letture di oggi sembra volerci dire che ogni attività apostolica è compatibile con il nostro battesimo nella misura in cui non ci offre solo la possibilità di donare agli altri noi stessi, ma ci rende anche capaci di mettere gli altri nella condizione di poter offrire il meglio di se stessi, nella prospettiva di un incremento di vita e di felicità per tutti: «Obbedite ai vostri capi e state loro sottomessi, perché essi vegliano su di voi e devono renderne conto, affinché lo facciano con gioia e non lamentandosi» (Eb 13,17). Del resto, sappiamo bene che quando riusciamo a porre l’altro nella migliore delle condizioni possibili, in realtà, stiamo anche coltivando il bene per la nostra vita: «Ciò non sarebbe di vantaggio per voi» (13,17). La conclusione del vangelo ci mostra come non sia, in effetti, il riposo in se stesso il traguardo dove possiamo sentirci custoditi nella «alleanza eterna» (13,20) e nella «volontà» (13,21) del Padre, ma solo l’esperienza di quella misericordia che fluisce naturalmente proprio nei momenti in cui ci sentiamo più bisognosi di ristoro e di quiete: «Sceso (Gesù) dalla barca, egli vide una grande folla, ebbe compassione di loro, perché erano come pecore che non hanno pastore» (Mc 6,34). Aver compassione, tuttavia, non può mai ridursi a usare gli altri per mettere in atto e in mostra le qualità del nostro modo di amare, ma si deve esprimere nella capacità di aiutare il prossimo a camminare con le proprie gambe per avanzare, con la propria sensibilità e il proprio ritmo, nel viaggio della vita: «… si mise a insegnare loro molte cose» (Mc 6,34).
</p>

<p>
<u>HomilyVoice-21</u> / PRIMA LETTURA / Il Dio della pace, che ha ricondotto dai morti il Pastore grande delle pecore, in virtù del sangue di un’alleanza eterna, il Signore nostro Gesù, Vi renda perfetti in ogni bene, perché possiate compiere la sua volontà, operando in voi ciò che a lui è gradito per mezzo di Gesù Cristo, al quale sia gloria nei secoli dei secoli. Amen. Nella nostra santissima fede tutto è grazia e tutto è per grazia. La grazia non solo si chiede al Signore, essa va anche prodotta allo stesso modo che ogni albero produce i suoi frutti. Il corpo di Cristo Signore deve essere albero buono che produce ogni grazia a favore di ogni suo membro. Al Signore dobbiamo chiedere che ci renda perfetti in ogni bene. Solo se diveniamo perfetti in ogni bene possiamo compiere la sua volontà, operando ciò che è a Lui gradito. Dobbiamo però sapere che solo per mezzo di Cristo Gesù possiamo compiere ciò che è gradito al Signore. Per operare per mezzo di Cristo Gesù, dobbiamo anche dimorare in Cristo Gesù, operare con Cristo Gesù, in comunione con tutto il suo corpo. In Cristo, con Cristo, per Cristo deve essere necessariamente con la Chiesa, nella Chiesa, per la Chiesa, cioè nel corpo di Cristo, con il corpo di Cristo, per il corpo di Cristo. Il cristiano sempre deve ricordarsi che Lui non è solo partecipe del mistero di Cristo Gesù, ma anche del mistero del Padre e dello Spirito Santo. Lui è stato reso partecipe del mistero della Beata Trinità e del mistero dell’Incarnazione. Ma questo ancora non è tutto. Il cristiano è reso partecipe del mistero della Chiesa. Tutto il molteplice mistero che è di Cristo Gesù per partecipazione è anche del cristiano. Così l’Apostolo Paolo ai Colossesi: Come dunque avete accolto Cristo Gesù, il Signore, in lui camminate, radicati e costruiti su di lui, saldi nella fede come vi è stato insegnato, sovrabbondando nel rendimento di grazie. Fate attenzione che nessuno faccia di voi sua preda con la filosofia e con vuoti raggiri ispirati alla tradizione umana, secondo gli elementi del mondo e non secondo Cristo. È in lui che abita corporalmente tutta la pienezza della divinità, e voi partecipate della pienezza di lui, che è il capo di ogni Principato e di ogni Potenza (Col 2,6-10). Così anche, sempre l’Apostolo Paolo, agli Efesini: In lui, mediante il suo sangue, abbiamo la redenzione, il perdono delle colpe, secondo la ricchezza della sua grazia. Egli l’ha riversata in abbondanza su di noi con ogni sapienza e intelligenza, facendoci conoscere il mistero della sua volontà, secondo la benevolenza che in lui si era proposto per il governo della pienezza dei tempi: ricondurre al Cristo, unico capo, tutte le cose, quelle nei cieli e quelle sulla terra. In lui siamo stati fatti anche eredi, predestinati – secondo il progetto di colui che tutto opera secondo la sua volontà – a essere lode della sua gloria, noi, che già prima abbiamo sperato nel Cristo. In lui anche voi, dopo avere ascoltato la parola della verità, il Vangelo della vostra salvezza, e avere in esso creduto,  avete ricevuto il sigillo dello Spirito Santo che era stato promesso, il quale è caparra della nostra eredità, in attesa della completa redenzione di coloro che Dio si è acquistato a lode della sua gloria (Ef 1,7-14). Se tutto avviene nel mistero di Cristo, con il mistero di Cristo, per il mistero di Cristo, che è mistero del suo corpo che è la Chiesa, è falsa tutto quella predicazione ed è falso ogni insegnamento nei quali vengono proposte vie di salvezza, di redenzione, di pace, di universale fratellanza escludenti Cristo Gesù e la sua Chiesa. Il Padre ha stabilito che tutto il bene si faccia in Cristo, per Cristo, con Cristo, nel suo corpo che è la Chiesa. Come Cristo e il Padre sono una cosa sola, così anche Cristo e la Chiesa sono una cosa sola. Il Padre e la Chiesa sono una cosa sola, sempre nella comunione dello Spirito Santo. Il mistero è uno: Cristo, il Padre, lo Spirito Santo, la Chiesa. Questo mistero va predicato, annunciato perché ogni uomo divenga parte di questo mistero, divenendo partecipe del mistero di Cristo Gesù. Viviamo perché partecipazione del dono della vita che è Cristo. Senza la partecipazione della vita di Cristo, non c’è vera vita. / LEGGIAMO Eb 13,15-17.20-21 / Per mezzo di lui dunque offriamo a Dio continuamente un sacrificio di lode, cioè il frutto di labbra che confessano il suo nome. Non dimenticatevi della beneficenza e della comunione dei beni, perché di tali sacrifici il Signore si compiace. Obbedite ai vostri capi e state loro sottomessi, perché essi vegliano su di voi e devono renderne conto, affinché lo facciano con gioia e non lamentandosi. Ciò non sarebbe di vantaggio per voi. Il Dio della pace, che ha ricondotto dai morti il Pastore grande delle pecore, in virtù del sangue di un’alleanza eterna, il Signore nostro Gesù, vi renda perfetti in ogni bene, perché possiate compiere la sua volontà, operando in voi ciò che a lui è gradito per mezzo di Gesù Cristo, al quale sia gloria nei secoli dei secoli. Amen. Il bene che l’Agiografo della Lettera agli Ebrei ci chiede di compiere, è possibile solo se diveniamo partecipi del mistero di Cristo. Ma tutta la vita morale e ogni crescita spirituale è possibile solo se saldamente inseriti nel mistero di Cristo Gesù. Vi esorto dunque, fratelli, per la misericordia di Dio, a offrire i vostri corpi come sacrificio vivente, santo e gradito a Dio; è questo il vostro culto spirituale. Non conformatevi a questo mondo, ma lasciatevi trasformare rinnovando il vostro modo di pensare, per poter discernere la volontà di Dio, ciò che è buono, a lui gradito e perfetto. La carità non sia ipocrita: detestate il male, attaccatevi al bene; amatevi gli uni gli altri con affetto fraterno, gareggiate nello stimarvi a vicenda. Non siate pigri nel fare il bene, siate invece ferventi nello spirito; servite il Signore. Siate lieti nella speranza, costanti nella tribolazione, perseveranti nella preghiera. Condividete le necessità dei santi; siate premurosi nell’ospitalità (Rm 12,1-13). La carità è magnanima, benevola è la carità; non è invidiosa, non si vanta, non si gonfia d’orgoglio, non manca di rispetto, non cerca il proprio interesse, non si adira, non tiene conto del male ricevuto, non gode dell’ingiustizia ma si rallegra della verità. Tutto scusa, tutto crede, tutto spera, tutto sopporta (1Cor 13,5-7). Questa via di altissima spiritualità e ascesi nessuno la potrà mai vivere se non diviene con Cristo una cosa sola, vivendo in Lui, con Lui, per Lui. Senza Cristo Gesù, non innestati in Lui, non possiamo fare nulla. Quanti tolgono Cristo dalla fede, dalla religione, dalla storia è giusto che riflettano, meditino, pensino: essi tolgono dalla fede, dalla religione, dalla storia la sorgente eterna della vita. Divengono annunciatori di cisterne screpolate che non contengono acqua, ma solo fango. Due sono le colpe che ha commesso il mio popolo: ha abbandonato me, sorgente di acqua viva, e si è scavato cisterne, cisterne piene di crepe, che non trattengono l’acqua (Ger 2,13). Che il Signore ci aiuti non essere annunciatori di queste cisterne vuote, screpolate, senz’acqua. / LETTURA DEL  <u>VANGELO</u> / Sceso dalla barca, egli vide una grande folla, ebbe compassione di loro, perché erano come pecore che non hanno pastore, e si mise a insegnare loro molte cose. La vita si vive scegliendo la vita e si sceglie la vita scegliendo la Parola del Signore. Questa è la prima scelta da operare per tutti coloro che vogliono vivere e non morire. Chi non sceglie la Parola del Signore, sceglie la morte e ad essa si consegna. Vedi, io pongo oggi davanti a te la vita e il bene, la morte e il male. Oggi, perciò, io ti comando di amare il Signore, tuo Dio, di camminare per le sue vie, di osservare i suoi comandi, le sue leggi e le sue norme, perché tu viva e ti moltiplichi e il Signore, tuo Dio, ti benedica nella terra in cui tu stai per entrare per prenderne possesso. Ma se il tuo cuore si volge indietro e se tu non ascolti e ti lasci trascinare a prostrarti davanti ad altri dèi e a servirli, oggi io vi dichiaro che certo perirete, che non avrete vita lunga nel paese in cui state per entrare per prenderne possesso, attraversando il Giordano. Prendo oggi a testimoni contro di voi il cielo e la terra: io ti ho posto davanti la vita e la morte, la benedizione e la maledizione. Scegli dunque la vita, perché viva tu e la tua discendenza, amando il Signore, tuo Dio, obbedendo alla sua voce e tenendoti unito a lui, poiché è lui la tua vita e la tua longevità, per poter così abitare nel paese che il Signore ha giurato di dare ai tuoi padri, Abramo, Isacco e Giacobbe» (Dt 30,15-20). Una volta che si è scelta la vita, scegliendo la Parola del Signore, la sola sorgente per ogni uomo di vera vita, la storia sempre ci pone dinanzi a scelte di vita anche per gli altri. Ogni giorno ci troviamo dinanzi a delle scelte nel dono della nostra vita per dare vita ai nostri fratelli. Gesù vede i discepoli stanchi, dopo la missione da essi operata. Sceglie di consacrare ad essi un po’ della sua vita perché riprendano le forze e possano continuare la loro sequela dietro a Lui. Parte con loro per un luogo deserto. Le folle intuiscono e lo precedono a piedi, mentre Lui se ne va con i discepoli con la barca. Dinanzi ad una grande folla che lo cerca, cosa deve fare Gesù: stare in disparte con i suoi discepoli o dedicare il suo tempo alla folla bisognosa di una parola di luce e di speranza? La nostra storia non è solo fatta dell’obbligo di scegliere di rimanere sempre nella Parola di Dio, qualsiasi cosa accada. È anche obbligo di scegliere il bene più necessario in ogni particolare momento. Questo bene non è però l’uomo a doverlo scegliere, ma il Padre celeste. Questi lo sceglie attraverso il suo Santo Spirito. Perché Cristo scelga sempre il bene secondo la volontà del Padre, a Lui è stato donato lo Spirito Santo nella pienezza dei suoi doni. In Gesù si compie ogni giorno la profezia di Isaia: “Su di lui si poserà lo spirito del Signore, spirito di sapienza e d’intelligenza, spirito di consiglio e di fortezza, spirito di conoscenza e di timore del Signore. Si compiacerà del timore del Signore. Non giudicherà secondo le apparenze e non prenderà decisioni per sentito dire; ma giudicherà con giustizia i miseri e prenderà decisioni eque per gli umili della terra. La giustizia sarà fascia dei suoi lombi e la fedeltà cintura dei suoi fianchi (Is 11,1-5). Guidato e mosso, condotto e preso sempre per mano dallo Spirito Santo, Gesù sa sempre quale bene scegliere, dove dirigere i suoi passi, a chi rivolgere la sua parola di conforto, luce, speranza, vita. Il Vangelo secondo Marco inizia già con questa verità: Al mattino presto si alzò quando ancora era buio e, uscito, si ritirò in un luogo deserto, e là pregava. Ma Simone e quelli che erano con lui si misero sulle sue tracce. Lo trovarono e gli dissero: «Tutti ti cercano!».  Egli disse loro: «Andiamocene altrove, nei villaggi vicini, perché io predichi anche là; per questo infatti sono venuto!». E andò per tutta la Galilea, predicando nelle loro sinagoghe e scacciando i demòni (Mc 1,35-39). Cristo Gesù, per la perenne mozione dello Spirito Santo, sa sempre quale bene scegliere per dare vita a chi ha bisogno di ricevere la vita che discende dal Padre, ma è data dalla sua opera missionaria di conforto, consolazione, speranza. Dobbiamo però aggiungere che il cuore di Cristo è sempre conservato nel cuore del Padre e dello Spirito Santo, con dono continuamente rinnovato. Quando l’Apostolo Paolo esorta Timoteo a ravvivare lo Spirito Santo che gli è stato dato per l’imposizione delle sue mani, ha dinanzi a sé Cristo Gesù, che sempre ravvivava lo Spirito Santo in Lui, con preghiera ininterrotta e con obbedienza immediata ad ogni suo comando. Per questo motivo ti ricordo di ravvivare il dono di Dio, che è in te mediante l’imposizione delle mie mani. Dio infatti non ci ha dato uno spirito di timidezza, ma di forza, di carità e di prudenza. Non vergognarti dunque di dare testimonianza al Signore nostro, né di me, che sono in carcere per lui; ma, con la forza di Dio, soffri con me per il Vangelo. Egli infatti ci ha salvati e ci ha chiamati con una vocazione santa, non già in base alle nostre opere, ma secondo il suo progetto e la sua grazia. Questa ci è stata data in Cristo Gesù fin dall’eternità, ma è stata rivelata ora, con la manifestazione del salvatore nostro Cristo Gesù. Egli ha vinto la morte e ha fatto risplendere la vita e l’incorruttibilità per mezzo del Vangelo, per il quale io sono stato costituito messaggero, apostolo e maestro (2Tm 1,6-11). Gesù cammina nello Spirito ascoltando lo Spirito, anche il discepolo di Gesù deve camminare nello Spirito, ascoltando lo Spirito. / LEGGIAMO IL TESTO DI Mc 6,30-34 / Gli apostoli si riunirono attorno a Gesù e gli riferirono tutto quello che avevano fatto e quello che avevano insegnato. Ed egli disse loro: «Venite in disparte, voi soli, in un luogo deserto, e riposatevi un po’». Erano infatti molti quelli che andavano e venivano e non avevano neanche il tempo di mangiare. Allora andarono con la barca verso un luogo deserto, in disparte. Molti però li videro partire e capirono, e da tutte le città accorsero là a piedi e li precedettero.  Sceso dalla barca, egli vide una grande folla, ebbe compassione di loro, perché erano come pecore che non hanno pastore, e si mise a insegnare loro molte cose. Ecco cosa succede quando una pecora è senza pastore: Mi fu rivolta questa parola del Signore: «Figlio dell’uomo, profetizza contro i pastori d’Israele, profetizza e riferisci ai pastori: Così dice il Signore Dio: Guai ai pastori d’Israele, che pascono se stessi! I pastori non dovrebbero forse pascere il gregge? Vi nutrite di latte, vi rivestite di lana, ammazzate le pecore più grasse, ma non pascolate il gregge. Non avete reso forti le pecore deboli, non avete curato le inferme, non avete fasciato quelle ferite, non avete riportato le disperse. Non siete andati in cerca delle smarrite, ma le avete guidate con crudeltà e violenza. Per colpa del pastore si sono disperse e sono preda di tutte le bestie selvatiche: sono sbandate. Vanno errando le mie pecore su tutti i monti e su ogni colle elevato, le mie pecore si disperdono su tutto il territorio del paese e nessuno va in cerca di loro e se ne cura. Perciò, pastori, ascoltate la parola del Signore: Com’è vero che io vivo – oracolo del Signore Dio –, poiché il mio gregge è diventato una preda e le mie pecore il pasto d’ogni bestia selvatica per colpa del pastore e poiché i miei pastori non sono andati in cerca del mio gregge – hanno pasciuto se stessi senza aver cura del mio gregge –, udite quindi, pastori, la parola del Signore: Così dice il Signore Dio: Eccomi contro i pastori: a loro chiederò conto del mio gregge e non li lascerò più pascolare il mio gregge, così non pasceranno più se stessi, ma strapperò loro di bocca le mie pecore e non saranno più il loro pasto. Perché così dice il Signore Dio: Ecco, io stesso cercherò le mie pecore e le passerò in rassegna. Come un pastore passa in rassegna il suo gregge quando si trova in mezzo alle sue pecore che erano state disperse, così io passerò in rassegna le mie pecore e le radunerò da tutti i luoghi dove erano disperse nei giorni nuvolosi e di caligine. Le farò uscire dai popoli e le radunerò da tutte le regioni. Le ricondurrò nella loro terra e le farò pascolare sui monti d’Israele, nelle valli e in tutti i luoghi abitati della regione. Le condurrò in ottime pasture e il loro pascolo sarà sui monti alti d’Israele; là si adageranno su fertili pascoli e pasceranno in abbondanza sui monti d’Israele. Io stesso condurrò le mie pecore al pascolo e io le farò riposare. Oracolo del Signore Dio. Andrò in cerca della pecora perduta e ricondurrò all’ovile quella smarrita, fascerò quella ferita e curerò quella malata, avrò cura della grassa e della forte; le pascerò con giustizia (Ez 34,1-16). Oggi Gesù dona compimento a questa Parola della profezia di Ezechiele. Ecco l’esortazione dell’Apostolo Pietro ai pastori del gregge di Cristo Signore: Esorto gli anziani che sono tra voi, quale anziano come loro, testimone delle sofferenze di Cristo e partecipe della gloria che deve manifestarsi: pascete il gregge di Dio che vi è affidato, sorvegliandolo non perché costretti ma volentieri, come piace a Dio, non per vergognoso interesse, ma con animo generoso, non come padroni delle persone a voi affidate, ma facendovi modelli del gregge. E quando apparirà il Pastore supremo, riceverete la corona della gloria che non appassisce (1Pt 5,1-4) / La Madre di Cristo Signore, il Buon Pastore delle pecore, aiuti tutti i pastori del gregge di Cristo, affinché siano sempre mossi e condotti dallo Spirito Santo. Pasceranno il gregge del Signore con sapienza e intelligenza e sempre lo condurranno alle sorgenti delle acque della vita che è Cristo Gesù. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
