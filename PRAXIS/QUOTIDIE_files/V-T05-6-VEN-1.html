<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Venerdì della V settimana del Tempo Ordinario.
</p>

<p>
<u>ANTIFONA</u> / Venite: prostrati adoriamo, in ginocchio davanti al Signore che ci ha fatti. È lui il Signore, nostro Dio. (Sal 94,6-7)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Custodisci sempre con paterna bontà la tua famiglia, Signore, e poiché unico fondamento della nostra speranza è la grazia che viene da te aiutaci sempre con la tua protezione. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Sareste come Dio, conoscendo il bene e il male</b> / Dal libro della Gènesi (Gn 3,1-8) / Il serpente era il più astuto di tutti gli animali selvatici che Dio aveva fatto e disse alla donna: «È vero che Dio ha detto: "Non dovete mangiare di alcun albero del giardino"?». Rispose la donna al serpente: «Dei frutti degli alberi del giardino noi possiamo mangiare, ma del frutto dell'albero che sta in mezzo al giardino Dio ha detto: "Non dovete mangiarne e non lo dovete toccare, altrimenti morirete"». Ma il serpente disse alla donna: «Non morirete affatto! Anzi, Dio sa che il giorno in cui voi ne mangiaste si aprirebbero i vostri occhi e sareste come Dio, conoscendo il bene e il male». Allora la donna vide che l'albero era buono da mangiare, gradevole agli occhi e desiderabile per acquistare saggezza; prese del suo frutto e ne mangiò, poi ne diede anche al marito, che era con lei, e anch'egli ne mangiò. Allora si aprirono gli occhi di tutti e due e conobbero di essere nudi; intrecciarono foglie di fico e se ne fecero cinture. Poi udirono il rumore dei passi del Signore Dio che passeggiava nel giardino alla brezza del giorno, e l'uomo, con sua moglie, si nascose dalla presenza del Signore Dio, in mezzo agli alberi del giardino. / Parola di Dio.
</p>

<p>
<u>PSALMUS</u> / (Sal 31) <b>Beato l'uomo a cui è tolta la colpa.</b> / Beato l'uomo a cui è tolta la colpa e coperto il peccato. Beato l'uomo a cui Dio non imputa il delitto e nel cui spirito non è inganno. / Ti ho fatto conoscere il mio peccato, non ho coperto la mia colpa. Ho detto: «Confesserò al Signore le mie iniquità» e tu hai tolto la mia colpa e il mio peccato. / Per questo ti prega ogni fedele nel tempo dell'angoscia; quando irromperanno grandi acque non potranno raggiungerlo. / Tu sei il mio rifugio, mi liberi dall'angoscia, mi circondi di canti di liberazione.
</p>

<p>
<u>ACCLAMATIO</u> / Alleluia, Alleluia / Apri, Signore, il nostro cuore e accoglieremo le parole del Figlio tuo. (At 16,14) / Alleluia.
</p>

<p>
<u>VANGELO</u> / <b>Fa udire i sordi e fa parlare i muti</b> / Dal Vangelo secondo  Marco (Mc 7,31-37) / In quel tempo, Gesù, uscito dalla regione di Tiro, passando per Sidòne, venne verso il mare di Galilea in pieno territorio della Decàpoli. Gli portarono un sordomuto e lo pregarono di imporgli la mano. Lo prese in disparte, lontano dalla folla, gli pose le dita negli orecchi e con la saliva gli toccò la lingua; guardando quindi verso il cielo, emise un sospiro e gli disse: «Effatà», cioè: «Apriti!». E subito gli si aprirono gli orecchi, si sciolse il nodo della sua lingua e parlava correttamente. E comandò loro di non dirlo a nessuno. Ma più egli lo proibiva, più essi lo proclamavano e, pieni di stupore, dicevano: «Ha fatto bene ogni cosa: fa udire i sordi e fa parlare i muti!». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Il Signore ci libera dal peccato e ci dà la facoltà di lodarlo e di ringraziarlo. Con il cuore e le labbra preghiamolo, dicendo: <b>Ascoltaci, o Signore.</b> / Perché il popolo cristiano, in forza del sacramento del battesimo, eserciti il sacerdozio profetico e regale in ogni azione, per condurre tutte le cose a Dio. Preghiamo: / Perché nella nostra società ogni uomo sia ascoltato, rispettato e amato come unico e irripetibile dono di Dio per il bene di tutti. Preghiamo: / Perché coloro che bestemmiano il nome del Signore comprendano la violenza delle loro parole e riscoprano l'amore di figli verso il Padre. Preghiamo: / Perché la rinuncia al male, promessa nel nostro battesimo, divenga l'impegno quotidiano della nostra vita. Preghiamo: / Perché i genitori di figli handicappati vivano con fede la missione che il Signore ha loro affidato. Preghiamo: / Per i bambini che in questi giorni riceveranno il battesimo. / Perché gli uomini si sentano veri figli di Dio. / O Signore, che creando il mondo hai fatto bene ogni cosa, fà che non offendiamo mai con il peccato il meraviglioso ordine da te stabilito, ma sappiamo sempre riconoscerlo e rispettarlo. Per Cristo nostro Signore. Amen.
</p>

<p>
<u>OFFERTORIO</u> / Signore Dio nostro, il pane e il vino, che hai creato a sostegno della nostra debolezza, diventino per noi sacramento di vita eterna. Per Cristo nostro Signore.
</p>

<p>
<u>COMMUNIO</u> / Ringraziamo il Signore per il suo amore, per le sue meraviglie a favore degli uomini, perché ha saziato un animo assetato, un animo affamato ha ricolmato di bene. (Sal 106,8-9) ♦ Beati quelli che sono nel pianto: saranno consolati. Beati quelli che hanno fame e sete della giustizia: saranno saziati. (Mt 5,5-6)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / O Dio, che ci hai resi partecipi di un solo pane e di un solo calice, fa' che uniti al Cristo in un solo corpo portiamo con gioia frutti di vita eterna per la salvezza del mondo. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / <br>
Odi di Salomone (testo cristiano ebraico del 2° secolo) / N° 12 / "Si sciolse il nodo della sua lingua e parlava correttamente" Il Signore mi riempì con parole di verità, perché la proclamassi. Come il flusso dell'acqua, la verità fluì dalla mia bocca, le mie labbra manifestarono i suoi frutti. / Il Signore moltiplicò in me la sua conoscenza, ché la bocca del Signore è il Verbo verace, la porta della sua luce. / L'Altissimo inviò la sua Parola nel mondo: i cantori della sua bellezza, gli araldi della sua gloria, i messaggeri del suo disegno, i predicatori del suo pensiero, gli apostoli delle sue opere. / La sottigliezza del Verbo è inesprimibile ... Il suo cammino non ha confini: Mai esso cade, ma sta in piedi sicuro; nessuno conosce la sua discesa o il sentiero di esso... / E' luce e chiarore del pensiero: per mezzo suo il mondo ha cominciato ad esprimersi. E quelli che prima erano in silenzio hanno trovato in lui la Parola, perché da lui vengono l'amore e la concordia. / Spinto dal Verbo, ogni essere creato può dire ciò che è.<br>
Tutti riconobbero il loro Creatore  e trovarono in lui l'armonia, poiché a loro parlò la bocca dell'Altissimo. / Dimora del Verbo è il figlio dell'uomo e la sua verità è amore. Felici quelli che per mezzo di lui hanno compreso ogni mistero e conoscono il Signore nella sua verità. Alleluia!
</p>

<p>
<u>EVANGELIZO-21</u> / Concilio Vaticano II / Constituzione sulla Chiesa nel mondo contemporaneo « Gaudium et Spes », § 21 / Alcuni rimangono sordi alle chiamate di Dio / L'aspetto più sublime della dignità dell'uomo consiste nella sua vocazione alla comunione con Dio. Fin dal suo nascere l'uomo è invitato al dialogo con Dio. Se l'uomo esiste, infatti, è perché Dio lo ha creato per amore e, per amore, non cessa di dargli l'esistenza; e l'uomo non vive pienamente secondo verità se non riconosce liberamente quell'amore e se non si abbandona al suo Creatore. Molti nostri contemporanei, tuttavia, non percepiscono affatto o esplicitamente rigettano questo intimo e vitale legame con Dio: a tal punto che l'ateismo va annoverato fra le realtà più gravi del nostro tempo. (...) Alcuni atei, infatti, negano esplicitamente Dio; altri ritengono che l'uomo non possa dir niente di lui; altri poi prendono in esame i problemi relativi a Dio con un metodo tale che questi sembrano non aver senso. Molti, oltrepassando indebitamente i confini delle scienze positive, o pretendono di spiegare tutto solo da questo punto di vista scientifico, oppure al contrario non ammettono ormai più alcuna verità assoluta. (...) Altri si creano una tale rappresentazione di Dio che, respingendolo, rifiutano un Dio che non è affatto quello del Vangelo. Altri nemmeno si pongono il problema di Dio: non sembrano sentire alcuna inquietudine religiosa, né riescono a capire perché dovrebbero interessarsi di religione. L'ateismo inoltre ha origine sovente, o dalla protesta violenta contro il male nel mondo... Tra le forme dell'ateismo moderno non va trascurata quella che si aspetta la liberazione dell'uomo soprattutto dalla sua liberazione economica e sociale. (...) La Chiesa (...) consapevole della gravità delle questioni suscitate dall'ateismo, mossa dal suo amore verso tutti gli uomini, ritiene che esse debbano meritare un esame più serio e più profondo. La Chiesa crede che il riconoscimento di Dio non si oppone in alcun modo alla dignità dell'uomo, dato che questa dignità trova proprio in Dio il suo fondamento e la sua perfezione. L'uomo infatti riceve da Dio Creatore le doti di intelligenza e di libertà ed è costituito nella società; ma soprattutto è chiamato alla comunione con Dio stesso in qualità di figlio e a partecipare alla sua stessa felicità.
</p>

<p>
<u>DiBruno1</u> / <br>
Ha fatto bene ogni cosa / (Gen 3,1-8; Sal 31; Mc 7,31-37) / Quanto viene confessa su Gesù – Ha fatto bene ogni cosa: fa udire i sordi e fa parlare i muti – deve essere confessato di ogni discepolo di Gesù. È questa la regola alla quale si è obbligato San Paolo, il quale chiede ad ogni cristiano lo stesso obbligo. / Da parte nostra non diamo motivo di scandalo a nessuno, perché non venga criticato il nostro ministero; ma in ogni cosa ci presentiamo come ministri di Dio con molta fermezza: nelle tribolazioni, nelle necessità, nelle angosce, nelle percosse, nelle prigioni, nei tumulti, nelle fatiche, nelle veglie, nei digiuni; con purezza, con sapienza, con magnanimità, con benevolenza, con spirito di santità, con amore sincero, con parola di verità, con potenza di Dio; con le armi della giustizia a destra e a sinistra; nella gloria e nel disonore, nella cattiva e nella buona fama; come impostori, eppure siamo veritieri; come sconosciuti, eppure notissimi; come moribondi, e invece viviamo; come puniti, ma non uccisi; come afflitti, ma sempre lieti; come poveri, ma capaci di arricchire molti; come gente che non ha nulla e invece possediamo tutto! La nostra bocca vi ha parlato francamente, Corinzi; il nostro cuore si è tutto aperto per voi. In noi certo non siete allo stretto; è nei vostri cuori che siete allo stretto. Io parlo come a figli: rendeteci il contraccambio, apritevi anche voi!  Non lasciatevi legare al giogo estraneo dei non credenti. Quale rapporto infatti può esservi fra giustizia e iniquità, o quale comunione fra luce e tenebre? Quale intesa fra Cristo e Bèliar, o quale collaborazione fra credente e non credente? Quale accordo fra tempio di Dio e idoli? Noi siamo infatti il tempio del Dio vivente, come Dio stesso ha detto: Abiterò in mezzo a loro e con loro camminerò e sarò il loro Dio, ed essi saranno il mio popolo. Perciò uscite di mezzo a loro e separatevi, dice il Signore, non toccate nulla d’impuro. E io vi accoglierò e sarò per voi un padre e voi sarete per me figli e figlie, dice il Signore onnipotente (2Cor 6, 3-18). / Le opere da compiere sono diverse da persona a persona. Quelle di Cristo non sono quelle dei discepoli. Quelle di Giovanni e non sono quelle di Paolo. Quelle di Pietro non sono quelle di Giacomo. Le opere sono il frutto del ministero che viene dai sacramenti che si ricevono, dalla speciale missione che ci viene conferita, dal dono dello Spirito Santo o dai carismi che vengono elargiti. Rimane però l’attestazione, la confessione di quanti vedono il nostro operato. Ognuno è obbligato a fare ogni cosa bene perché gli uomini possano rendere questa testimonianza: “Questo discepolo fa bene ogni cosa”. Ma come si fa bene ogni cosa? Obbedendo alla Parola, al sacramento ricevuto, al dono di grazia che è patrimonio dote del nostro ministero, ascoltando ogni mozione dello Spirito Santo. Non appena ci si distacca dal Vangelo, dal carisma, dallo Spirito Santo, le cose mai potranno essere fatte bene. La gente lo vede e lo grida. Ogni discepolo di Gesù è obbligato, per amore del suo Maestro, perché Lui sia creduto, quando lo annunziano, a fare bene ogni cosa, sempre, dinanzi al mondo intero. / Di nuovo, uscito dalla regione di Tiro, passando per Sidone, venne verso il mare di Galilea in pieno territorio della Decàpoli. Gli portarono un sordomuto e lo pregarono di imporgli la mano. Lo prese in disparte, lontano dalla folla, gli pose le dita negli orecchi e con la saliva gli toccò la lingua; guardando quindi verso il cielo, emise un sospiro e gli disse: «Effatà», cioè: «Apriti!». E subito gli si aprirono gli orecchi, si sciolse il nodo della sua lingua e parlava correttamente. E comandò loro di non dirlo a nessuno. Ma più egli lo proibiva, più essi lo proclamavano e, pieni di stupore, dicevano: «Ha fatto bene ogni cosa: fa udire i sordi e fa parlare i muti!». / Ogni discepolo di Gesù è chiamato a interrogare, esaminare la sua coscienza non solo in relazione ai peccati personalmente commessi dinanzi a Dio, per aver trasgredito la sua Legge, ma anche sugli effetti negativi che le sue piccole o gravi trasgressioni producono in relazione alla credibilità di Cristo Gesù e alla nascita della fede in Lui nei cuori. Sappiamo che molte persone non vengono alla fede per lo scandalo dei cristiani. A che serve credere in Cristo se voi cristiani vi comportate in modo così immorale che noi pagani neanche conosciamo queste cose? Lo scandalo cristiano è il più grande ostacolo alla missione evangelizzatrice. Gesù ci mostra che si può fare bene ogni cosa. È sufficiente obbedire allo Spirito Santo e rimanere nel Vangelo come nostra casa, nostra dimora, nostra legge perenne di vita eterna. Se possiamo, dobbiamo. / Madre di Dio, Angeli, Santi, aiutate ogni discepolo di Gesù a fare bene ogni cosa.
</p>

<p>
<u>DIBRUNO-21</u> / Ha fatto bene ogni cosa: fa udire i sordi e fa parlare i muti! (Mc 7,31-37) / Leggendo i Salmi sempre vengono proclamate le grandi opere del Signore, sempre si attesta di Dio che Lui ha fatto e fa grandi cose. Il suo amore in nulla si è risparmiato. Sempre Lui ha manifestato la sua grande misericordia: “Rendete grazie al Signore perché è buono, perché il suo amore è per sempre. Rendete grazie al Dio degli dèi, perché il suo amore è per sempre. Rendete grazie al Signore dei signori, perché il suo amore è per sempre. Lui solo ha compiuto grandi meraviglie, perché il suo amore è per sempre. Ha creato i cieli con sapienza, perché il suo amore è per sempre. Ha disteso la terra sulle acque, perché il suo amore è per sempre. Ha fatto le grandi luci, perché il suo amore è per sempre. Il sole, per governare il giorno, perché il suo amore è per sempre. La luna e le stelle, per governare la notte, perché il suo amore è per sempre. Colpì l’Egitto nei suoi primogeniti, perché il suo amore è per sempre. Da quella terra fece uscire Israele, perché il suo amore è per sempre. Con mano potente e braccio teso, perché il suo amore è per sempre. Divise il Mar Rosso in due parti, perché il suo amore è per sempre. In mezzo fece passare Israele, perché il suo amore è per sempre. Vi travolse il faraone e il suo esercito, perché il suo amore è per sempre. Guidò il suo popolo nel deserto, perché il suo amore è per sempre. Colpì grandi sovrani, perché il suo amore è per sempre. Uccise sovrani potenti, perché il suo amore è per sempre. Sicon, re degli Amorrei, perché il suo amore è per sempre. Og, re di Basan, perché il suo amore è per sempre. Diede in eredità la loro terra, perché il suo amore è per sempre. In eredità a Israele suo servo, perché il suo amore è per sempre. Nella nostra umiliazione si è ricordato di noi, perché il suo amore è per sempre. Ci ha liberati dai nostri avversari, perché il suo amore è per sempre. Egli dà il cibo a ogni vivente, perché il suo amore è per sempre. Rendete grazie al Dio del cielo, perché il suo amore è per sempre” (Sal 136 (135) 1-26). Ma tutto questo amore non è stato compreso dal suo popolo. Non ha prodotto i frutti sperati. Più il Signore abbondava in misericordia e più il suo popolo si sprofondava nell’idolatria. Si apriva alla fede solo per questi momenti in cui assisteva ai prodigi del suo Dio. Poi ritornava nei suoi peccati. / In quel tempo, Gesù, uscito dalla regione di Tiro, passando per Sidòne, venne verso il mare di Galilea in pieno territorio della Decàpoli. Gli portarono un sordomuto e lo pregarono di imporgli la mano. Lo prese in disparte, lontano dalla folla, gli pose le dita negli orecchi e con la saliva gli toccò la lingua; guardando quindi verso il cielo, emise un sospiro e gli disse: «Effatà, cioè: «Apriti!». E subito gli si aprirono gli orecchi, si sciolse il nodo della sua lingua e parlava correttamente. E comandò loro di non dirlo a nessuno. Ma più egli lo proibiva, più essi lo proclamavano e, pieni di stupore, dicevano: «Ha fatto bene ogni cosa: fa udire i sordi e fa parlare i muti!». / Leggendo il Vangelo notiamo che vi è una stessa sorte per il Padre celeste e per il Figlio suo Cristo Gesù. Come il Padre è stato sempre rinnegato, abbandonato, deluso, tradito dai figli d’Israele, così anche Cristo Gesù godeva della stima solo per i miracoli che lui faceva. La gente non si convertiva alla sua Parola. Il rifiuto dei capi del popolo con scribi, farisei, sadducei, erodiani giunge fino alla condanna a morte e la consegna a Pilato perché lo facesse crocifiggere. La stessa sorte di Gesù è anche dei suoi discepoli. Anche loro sono accolti se fanno miracoli e compiono prodigi in favore della gente. Se poi iniziano a predicare il Vangelo, allora l’odio si scatena contro di loro e giunge anche al martirio. Oggi notiamo la stessa cosa. Finché le parrocchie e le diocesi si votano alle opere di carità materiali, esse sono bene accolte dalla gente. Quando si tratta di predicare il Vangelo o di annunciare Cristo Signore, allora la gente si rivolta contro. Ma il discepolo di Gesù è obbligato ad annunciare Cristo, la sua verità, la sua grazia, la sua mediazione, la sua luce. Mai un’opera di carità potrà dispensare dalla missione di predicare il Vangelo ad ogni creatura. Spostare l’asse dalla predicazione del Vangelo alle opere di carità e far consistere il Vangelo in qualche aiuto da dare ai poveri della terra, è grande tradimento di Cristo e della sua missione di salvezza. La missione evangelizzatrice è nel dono del Vangelo puro, integro, senza alterazioni. / Madre della Redenzione, Angeli, Santi, otteneteci la grazia di essere fedeli al Vangelo.
</p>

<p>
<u>SILVESTRINI-21</u> / Ha fatto bene ogni cosa. Chiunque incontra Cristo con fede diventa nuova creatura, e illuminato e salvato, non può fare altro che narrare quanto per lui il Signore ha fatto. È il caso del sordomuto del vangelo di oggi e dovrebbe essere il caso di ognuno di noi, battezzati e toccati nel battesimo alle orecchi e alle labbra in segno di "Effatà", dell' "àpriti". Ma noi lo abbiamo dimenticato o lo dimentichiamo spesso. Esortiamoci a riconoscere le cose che il Signore opera in noi e diventiamone annunciatori. Il motivo che ci fa dimenticare i grandi benefici di Dio, compiuti in nostro favore, lo troviamo nella prima lettura: è diavolo che per invidia tenta Eva ed Adamo e tenta anche noi, invitandoci a diventare non uomini di Dio ma addirittura Dio stesso... Invidia acceca e non fa vedere Dio, non fa vedere nessuno se non noi stessi... Noi invece sforziamoci di seguire la strada di Dio e di riconoscere sempre i benefici che ci sono stati donati.
</p>

<p>
<u>LOYOLA1</u> / <br>
Aprire gli orecchi, sciogliere la lingua, ovvero rendere l’uomo uditore della Parola, messaggero che possa proclamare la propria fede: questo è il compito di Gesù contemplato nella missione che il Padre gli ha conferito. Una missione che non ha confini, non ha limiti di etnia e di luogo. Di fronte alla richiesta delle persone che gli portano il sordomuto, Gesù non può tirarsi indietro. Ma il gesto viene compiuto in disparte, lontano dalla folla, perché non venga interpretato in maniere che poco o nulla hanno a che vedere con la volontà di Gesù. Niente protagonismo, anzi, Gesù chiede il silenzio, ovviamente non rispettato. Ed è molto interessante, inoltre, la materialità con cui Gesù compie il gesto: la saliva, il tocco, il sospiro, l’invocazione. Per guarire l’uomo, il Figlio dell’Uomo sceglie modalità prettamente umane, materiali. Quasi a significare che sono i gesti davvero umani, materiali, che denotano la partecipazione vera di chi si prende cura, quelli che veramente curano, sanano, fanno rivivere la possibilità di essere veramente sé stessi, in pienezza. Quale sordità vorresti che il Signore curasse, oggi? Quale messaggio ti fa vincere l’impossibilità di parlare? In quale gesto materiale hai trovato Dio? (Lino Dan SJ)
</p>

<p>
<u>LOYOLA-21</u> / In questa scena di guarigione un particolare è molto interessante. Il sordomuto non va da solo da Gesù, sono altre persone che lo conducono dal Signore. Una caratteristica fondamentale della nostra fede è che si cresce in una comunità, la Chiesa, dove chi è venuto prima di noi ci dà una testimonianza e ci fa incontrare il Signore. Il dono della fede viene da Dio, però lo riceviamo grazie ad altre persone che ci fanno incontrare questo Dio e a loro volta lo hanno incontrato grazie ad altri che lo hanno testimoniato. È un po’ una specie di staffetta. Dunque, il fatto che altri conducano il sordomuto da Gesù è un dettaglio tutt’altro che secondario di una scena per la quale chiaramente, a prima vista, si è portati a centrarsi sull’evento della guarigione miracolosa. Questa rimane ovviamente centrale, però è resa possibile proprio dalla fede di quelle persone conoscenti del sordo, che neppure sono nominate. Non sappiamo chi sono, però, probabilmente, conoscevano o avevano sentito parlare di Gesù e avevano una grande fede in Cristo. Questo episodio ci può aiutare a gustare quindi la dimensione comunitaria della Chiesa, che non è opzionale per il nostro cammino di fede. La Chiesa è il luogo dove incontriamo il Signore e dove Lui ci libera dalle nostre sordità, perché possiamo annunciarLo ad altri. / Quali persone sono state per me testimoni importanti di fede? In quali momenti la dimensione comunitaria di Chiesa è stata importante per il mio cammino cristiano? Quali momenti posso considerare di guarigione nel mio cammino con il Signore? (Daniele Ferron SJ)
</p>

<p>
<u>LettureBose</u> / La vera festa / Il Signore ci invita dicendo: Se qualcuno ha sete, venga a me e beva chi crede in me. Come dice la Scrittura: Da lui usciranno fiumi d'acqua viva, zampillante fino alla vita eterna (Gv 7, 3 7-3 8). Ciascuno dunque si prepari ad accostarsi al Signore con fervore e gioia. Ascolti il Salvatore che lo invita; egli infatti è la consolazione di tutti e di ciascuno in particolare. Chi ha bisogno di nutrimento si avvicini a lui, poiché egli è il pane vero (Gv 6,32); vada da lui chi ha sete, perché egli è fonte di acqua viva (Gv 4,10.14), e chi è malato, perché egli è la Parola che guarisce i malati. Se uno è oppresso dal peso del peccato e per questo soffre, corra da lui, poiché egli è il riposo e il porto di salvezza; abbia fiducia in ciò che egli ha proclamato: Venite a me voi tutti che siete stanchi e oppressi, e io vi darò riposo (Mt 11,28). Chiunque desideri celebrare la festa, abbia in sé questo fervore e questa gioia; noi andiamo da lui perché lui stesso è la festa. Infatti, Cristo, la nostra pasqua, è stato immolato per noi (1Cor 5, 7) ... Rimaniamo accanto al Signore, quando soffre e viene condotto alla morte, e abbiamo fiducia, credendo che egli risusciterà dai morti e verrà a giudicare i vivi e i morti (2Tm 4,1). E poiché il Signore è con noi fino alla fine del mondo (Mt 28,20), già ora su questa terra saremo nella gioia per celebrare poi nei cieli la festa perfetta ... Ma è veramente festa quando chi ha peccato passa da una vita malvagia a una vita buona, e quando ci ricordiamo dei poveri e non ci dimentichiamo dell'ospitalità, ma vestiamo chi è ignudo e accogliamo in casa nostra chi non ha casa. Se ameremo Dio e il prossimo, adempiremo in questo modo la Legge e i profeti (Mt 22,40) ed erediteremo la benedizione grazie all'unigenito Signore nostro Gesù Cristo, per mezzo del quale siano gloria e potenza per sempre al Padre e allo Spirito santo nei secoli dei secoli. Amen. (Atanasio di Alessandria, Lettere festali 24,17-21)
</p>

<p>
<u>FEGF1</u> / «Gli pose le dita sugli occhi» Sant’Efrem Siro nel quarto secolo / La fortezza divina che non può essere toccata dall’uomo è discesa, si è avvolta di un corpo palpabile, affinché i poveri possano toccarla e, toccando l’umanità di Cristo, percepiscano la sua divinità. Attraverso le dita di carne il sordomuto ha sentito che gli si toccavano gli occhi e la lingua. Attraverso le dita palpabili, ha percepito la divinità intoccabile quando il nodo della sua lingua venne sciolto e le porte chiuse dei suoi occhi vennero aperte. Infatti l’architetto e l’artigiano del corpo è venuto fino a lui e, con una parola dolce, ha creato senza dolore, delle aperture nei suoi orecchi sordi; allora, anche questa bocca chiusa, finora incapace di dare alla luce la parola, ha messo al mondo la lode di colui che ha fatto portare frutto alla sua sterilità. Allo stesso modo, il Signore fece del fango con la saliva e spalmò il fango sugli occhi del cieco nato (Gv 9,6) per farci capire che, come al sordo muto, qualcosa gli mancava. Un’imperfezione innata della nostra pasta umana è stata soppressa grazie al lievito che veniva dal suo corpo perfetto… Per colmare ciò che mancava a questi corpi umani, ha dato qualcosa della sua persona, proprio come dà se stesso in cibo [nell’eucaristia]. Con questo mezzo fa scomparire i difetti e risuscita i morti, perché possiamo riconoscere che, grazie al suo corpo in cui «abita tutta la pienezza della divinità» (Col 2,9), i difetti della nostra umanità sono corretti e che, mediante questo corpo in cui abita la vera vita, la vera vita viene data ai mortali.
</p>

<p>
<u>FEGF2</u> / Il Signore ha fatto bene ogni cosa - di San Lorenzo da Brindisi nel diciassettesimo secolo / Come la divina legge mosaica narrando l’opera della creazione del mondo dice: “Dio vide quanto aveva creato ed ecco era cosa molto buona, così il Vangelo narrando l’opera della redenzione e della rigenerazione dice: “Ha fatto bene ogni cosa”. “Ogni albero buono produce frutti buoni; un albero buono non può produrre frutti cattivi”: Come il fuoco non può emanare che calore ed è impossibile che emani freddo, come il sole irradia solo luce e non può emettere tenebre, così Dio non può fare che il bene, essendo bontà infinita, la luce stessa, sole di uno splendore immenso fuoco di un calore senza limiti: “Ha fatto bene ogni cosa”. Oggi dobbiamo dire con semplicità assieme a questa folla santa: “Ha fatto bene ogni cosa: fa udire i sordi e fa parlare i muti”. Ma questa moltitudine di gente parlò certo per ispirazione dello Spirito Santo, come l’asina di Balaam. Infatti è lo Spirito Santo che dice per bocca della folla: “Ha fatto bene ogni cosa”, cioè egli è il vero Dio, che fa bene ogni cosa, poiché fa udire i sordi e fa parlare i muti, cosa che solo la potenza divina può fare. Ma da un’opera si passa a tutte le altre: ha fatto un miracolo che solo Dio può fare, dunque è Dio che “ha fatto bene ogni cosa, fa udire i sordi e fa parlare i muti” cioè è dotato  di virtù e potenza divina. E se Dio ha fatto tutte le sue opere bene e buone per noi, sapendo che il nostro animo si diletta delle cose buone, mi domando perché non procuriamo anche noi di compiere tutte buone azioni e bene, sapendo che Dio si compiace di tali opere? Ma se domandaste: Che cosa dobbiamo fare per meritar di godere sempre i divini benefici? Risponderò con una sola parola: quel che fa la sposa e una buona moglie per il suo sposo: per questo, infatti, la Chiesa è detta sposa di Cristo e di Dio; e allora Dio si comporterà con noi come lo sposo buono verso la sposa, che ama  al di sopra di tutto. Per questo dice per bocca di Osea: “Ti farò mia sposa nella giustizia e nel diritto,  nella benevolenza e nell’amore, ti fidanzerò con me nella fedeltà e tu conoscerai il Signore”: Così, fratelli, saremo felici anche il questa vita, questo mondo sarà per noi il paradiso terrestre, ci nutriremo, come gli Ebrei, della manna del cielo nel deserto di questa vita se, seguendo l’esempio di Cristo ci sforzeremo di far bene ogni nostra azione, così che si possa dire, di ogni cosa fatta da noi: “Ha fatto bene ogni cosa".
</p>

<p>
<u>MichaelDavideSemeraro</u> / Aprire / Rileggere il testo dell’«Effatà» (Mc 7,34) alla luce della notissima pagina della Genesi in cui ci viene raccontata la genesi di ogni peccato è assai significativo. La pretesa del «serpente» (Gn 3,1) è quella di aprire gli «occhi» (3,5) della donna «conoscendo il bene e il male». Sembra che solo in questo momento la «donna vide che l’albero era buono da mangiare, gradito agli occhi e desiderabile» (3,6). Prima che il serpente inoculasse - attraverso le sue orecchie - il veleno del sospetto su Dio, nulla di ciò turbava la sua vista fino a far fremere il desiderio. Eppure, l’effetto finale del dialogo tra il serpente e la donna, che viene condiviso da quest’ultima con l’uomo, è ben diverso non per l’atto di stendere la mano verso l’albero, ma per la triste conseguenza di questo gesto: «e si accorsero di essere nudi» (Gn 3,7). Con un sottile gioco di assonanza, il testo ebraico potrebbe essere compreso nel senso che, alla fine, l’uomo e la donna si accorgono di essere nudi come il serpente che ha promesso loro di aiutarli a diventare «come Dio» (3,5). Sono molte le domande che questo testo, scritto nel più profondo del nostro inconscio, attiva dentro di noi. Ma la più grave riguarda proprio l’immagine di Dio che abita il nostro cuore quasi a nostra insaputa: se il serpente ha convinto la donna è perché ha toccato in lei qualche corda sensibile circa un’eventuale chiusura di Dio a rendere l’umanità appena creata come partecipe di tutta la sua felicità e pienezza. Eppure, vi è una nota che rende tutto assai strano! Secondo il serpente, ciò che fa la differenza tra Dio e l’umanità, affidata come dono all’uomo e alla donna, è la «conoscenza»! Eppure «il Signore Dio che passeggiava nel giardino alla brezza del giorno» e dalla cui presenza «l’uomo con sua moglie si nascosero», (3,8) si presenta come ignorante, talmente ignaro di quello che è appena accaduto nel “suo” territorio da avere bisogno di porre una domanda. Proprio laddove noi ci aspettiamo il risultato delle nostre aspettative e proiezioni su Dio, veniamo delusi da noi stessi. Non è diverso quello che fa il Signore Gesù quando «Lo prese in disparte, lontano dalla folla, gli pose le dita negli orecchi e con la saliva gli toccò la lingua» (Mc 7,33) restituendo, finalmente, a questo pover’uomo la capacità di ascoltare e quindi di parlare a sua volta, e «correttamente» (7,35). Eppure, ascoltare e parlare, come pure vedere, non servirebbero a molto se non fossero realmente delle porte aperte all’incontro con l’altro. Infatti, troppo spesso ci sembra di ascoltare, ci arroghiamo il diritto di parlare e riteniamo persino di vedere qualcosa di attraente ma, in realtà, siamo solo rivolti a noi stessi. Prigionieri di una spasmodica ricerca di ritrovare noi stessi in quello che ascoltiamo dall’esterno di noi e che cade sotto i nostri occhi. Ecco perché la parola del Signore risuona ogni giorno per noi e su di noi, come già nel momento del nostro battesimo: «Effatà» cioè «Apriti» (7,34). Ed è assai significativo che questa parola del Signore viene da lui pronunciata «guardando quindi verso il cielo» e dopo aver emesso «un sospiro». La sua presenza accanto a noi è l’esatto contrario del serpente che ci tenta per farci guardare verso terra, verso noi stessi – la sua condanna non sarà altro che essere memore del suo tentare – mentre il Signore ci apre a orizzonti ben più alti e più ampi di noi stessi. La grande illusione che ci viene dai pensieri che serpeggiano nei nostri cuori è di poter guadagnare in termini di quantità di conoscenza, mentre il Signore ci ricorda che la qualità della nostra vita non sta nella nostra potenza conoscitiva, ma nella nostra capacità di apertura e di comunione.
</p>

<p>
<u>RobertoPasolini</u> / Apriti! / «Il serpente era il più astuto di tutti gli animali selvatici che Dio aveva fatto» (Gen 3,1). Tra gli abitanti posti dal Signore Dio nel giardino della creazione, il serpente è deputato a incarnare quei tratti di ingannevole malizia con cui la menzogna avanza e si fa strada nel cuore dell’uomo. Ponendo l’astuzia del serpente a confronto con la forza di animali più possenti, il profeta Amos descrive bene il meccanismo della tentazione: «Come quando uno fugge davanti al leone e s’imbatte in un orso; entra in casa, appoggia la mano sul muro e un serpente lo morde» (Am 5,19). Il morso del serpente avviene perché non ci si accorge della sua presenza. La sua astuzia, infatti, non consiste tanto nel mentire, quanto nell’esasperare il limite fino al punto di farlo percepire come confine odioso e intollerabile. Rivolgendo la parola alla donna — cioè alla “matrice” della vita — il serpente avvelena la nostra coscienza filiale e creaturale, insinuando il pensiero che l’autonomia non è da intendersi come morte, ma piuttosto come legittima emancipazione: «Non morirete affatto! Anzi, Dio sa che il giorno in cui voi ne mangiaste si aprirebbero i vostri occhi e sareste come Dio, conoscendo il bene e il male» (Gen 3,4-5). La promessa non è falsa: Dio non ha creato l’uomo per mantenerlo nelle tenebre e nell’ignoranza, ma per renderlo partecipe della sua realtà e della sua volontà d’amore. Il veleno contenuto in queste parole è racchiuso, invece, nella follia di poter maturare una conoscenza e un approfondimento di sguardo sulla realtà, rinunciando a quel vincolo di dipendenza dal Creatore che era offerto all’uomo come occasione di vita e di comunione: «Allora si aprirono gli occhi di tutti e due e conobbero di essere nudi; intrecciarono foglie di fico e se ne fecero cinture» (Gen 3,7). Il frutto del peccato è amaro non perché sia un incremento di vista e di conoscenza, ma perché a questo incremento segue, inevitabilmente, una diminuzione di libertà e di fiducia nei confronti degli altri, della realtà e della storia, di cui la logica del nascondimento è drammatico simbolo: «… e l’uomo, con sua moglie, si nascose dalla presenza del Signore Dio, in mezzo agli alberi del giardino» (Gen 3,8). L’uomo che viene condotto dal Signore Gesù nel vangelo sembra incarnare tutte le conseguenze del peccato, in particolare quella logica di sciocca autonomia che conduce all’isolamento anziché alla comunione: «Gli portarono un sordomuto e lo pregarono di imporgli la mano» (Mc 7,32). Per riaprire i canali ostruiti che hanno condotto il Primo Adamo in questa condizione, Gesù compie un segno sulle orecchie e poi uno sulla lingua, gli stessi gesti che la liturgia cristiana ripete nel sacramento del Battesimo: «“Effatà”, cioè: “Apriti!”. E subito gli si aprirono gli orecchi, si sciolse il nodo della sua lingua e parlava correttamente» (Mc 7,35). Diversamente da quelle sbrigative terapie che offrono un lieve e temporaneo conforto ai nostri sensi più superficiali, il Signore Gesù pone i gesti della redenzione alla radice del peccato, risanando prima l’organo dell’ascolto (le orecchie) e, solo successivamente, anche la facoltà della parola (la lingua). La salvezza dal peccato — di cui ogni guarigione è simbolo — non può che configurarsi sempre come una dilatazione di sguardo e di percezione nei confronti della realtà. Anche se, inizialmente, può coincidere con la necessità di dover andare un po’ in disparte, lontano dai rumori e dalle convenzioni a cui siamo assuefatti: «(Gesù) Lo prese in disparte, lontano dalla folla…» (Mc 7,33). Del resto, in disparte, lontano, è dove noi abbiamo scelto di porre la nostra vita. Eppure Dio non si stanca mai di venirci incontro e di restituirci al dono dell’esistenza. Facendo finta che nulla sia accaduto, ma che tutto possa riprendere fiato e speranza, attraverso la mite forza dello Spirito: «Poi udirono il rumore dei passi del Signore Dio che passeggiava nel giardino alla brezza del giorno» (Gen 3,8).
</p>

<p>
<u>LuigiMariaEpicoco</u> / Vicinanza liberante /  “Gli condussero un sordomuto, pregandolo di imporgli la mano”. I sordomuti a cui si riferisce il Vangelo non hanno nulla a che fare con i fratelli e le sorelle che vivono questo tipo di condizione fisica, anzi per esperienza personale mi è capitato di incontrare vere e proprie figure di santità proprio tra coloro che passano la vita con addosso questo tipo di diversità fisica. Ciò non toglie che Gesù ha anche il potere di liberarci da questo tipo di malattie fisiche, ma quello che il Vangelo vuole mettere in evidenza a che fare con uno stato interiore di impossibilità di parlare e ascoltare. Molte persone che incontro nella vita sono affette da questa sorta di mutismo e sordità interiore. Puoi passarci le ore a discutere. Puoi spiegare nel dettaglio ogni singolo frammento della loro esperienza. Puoi implorarli di trovare il coraggio di parlare senza sentirsi giudicati ma la maggior parte delle volte preferiscono preservare la loro condizione interiore di chiusura. Gesù fa qualcosa che è altamente indicativo: “portandolo in disparte lontano dalla folla, gli pose le dita negli orecchi e con la saliva gli toccò la lingua; guardando quindi verso il cielo, emise un sospiro e disse: «Effatà» cioè: «Apriti!». E subito gli si aprirono gli orecchi, si sciolse il nodo della sua lingua e parlava correttamente”. Solo a partire da un’intimità vera con Gesù è possibile passare da una condizione ermetica di chiusura a una condizione di apertura. Solo Gesù può aiutarci ad aprirci. E non dobbiamo trascurare che quelle dita, quella saliva, quelle parole noi continuiamo ad averle sempre con noi attraverso i sacramenti. Essi sono un evento concreto che rende possibile la medesima esperienza raccontata nel Vangelo di oggi. Ecco perché un’intensa, vera e genuina vita sacramentale può aiutare più di molti discorsi e molti tentativi. Serve però un ingrediente fondamentale: volerlo. Infatti la cosa che ci sfugge è che questo sordomuto viene si portato da Gesù, ma poi è lui a decidere di lasciarsi condurre da Gesù lontano dalla folla.
</p>

<p>
<u>HomilyVoice-21</u> / PRIMA LETTURA / «Non morirete affatto! Anzi, Dio sa che il giorno in cui voi ne mangiaste si aprirebbero i vostri occhi e sareste come Dio, conoscendo il bene e il male». Urge che ogni discepolo di Gesù si convinca nello Spirito Santo che la Parola di Dio è la sola che rimane vera in eterno. Ma anche urge che lui si convinca, sempre nello Spirito Santo, che le parole della creatura, chiunque essa sia, sempre sono falsità e inganno, se esse dicono cose contrarie o differenti, in molto, in poco e anche in pochissimo, da quanto dice la Parola del Signore. L’arte e la scienza della tentazione e dei tentatori, arte e scienza che sono sempre nuove, sempre aggiornate all’ultimo ritrovato, sanno come introdurre nella Parola del Signore elementi che da purissima verità la trasformano in falsità, da luce la fanno divenire tenebra, senza che neanche ce ne accorgiamo, tanto sottile e invisibile è la trappola da essi armata. Oggi l’arte e la scienza della tentazione e dei tentatori sono riuscite  a eliminare Cristo Gesù, il Padre di Cristo Gesù e lo Spirito Santo di Cristo Gesù, dal mistero della fede. Sono riuscite a rendere la Chiesa non più luce del mondo e non più sacramento universale di salvezza. Sono riuscite a dichiarare il Vangelo uguale ad ogni altro libro sacro esistente nel mondo. Sono riuscite a rendere uguali in ordine alla salvezza e alla vita eterna tutte le religioni della terra. Sono riuscite a trasformare il male oggettivo in bene, in luce, in diritto, in amore, in necessità di vita per ogni uomo. Sono riuscite a privare la Chiesa della sua bellezza consistente nell’armonia dei doni, delle vocazioni, delle missione, dei ministeri. Sono riuscite a dichiarare non vero ogni intervento di Dio nella nostra storia. In questo baratro di non verità è stato anche inabissato il mistero dell’Incarnazione del Verbo Eterno, il Figlio Unigenito del Padre. Infatti Cristo Gesù oggi deve essere visto come uomo uguale a tutti gli altri uomini, senza alcuna differenza. La Scrittura Santa, compreso il Vangelo, sono pensati come una bella favola. Nulla di più. In nome della contestualizzazione, con sottile scienza satanica, si elimina la verità di quanto in essi affermato. La tentazione e i tentatori sono stati abili oltre ogni limite. Hanno colmato questo vuoto soprannaturale, divino, eterno, spostando tutto l’asse di evangelizzazione e di salvezza della Chiesa verso delle opere di misericordia corporali che servono solo a tranquillizzare la nostra coscienza. Questa non si vede oziosa, ma impegnata in delle attività per il corpo dell’uomo. Un tempo Cristo Gesù era la gloria della Chiesa. Oggi sta diventando un disonore, uno di cui ci si deve vergognare. Ecco dove sono giunti i tentatori e le loro tentazioni: a privare la Chiesa del suo cuore. Una Chiesa senza il suo cuore è una Chiesa che mai potrà spandere vita in mezzo agli uomini. È una Chiesa che non salva più l’umanità e neanche i suoi figli. Tutto questo perché è accaduto? Perché i figli della Chiesa si sono lasciati tentare e si sono allontanati dalla verità che lo Spirito Santo ha posto nella Parola di Dio. La predicazione del Vangelo e di ogni altra Parola di Dio, senza la verità posta dallo Spirito Santo in essi, è lo strumento di cui si è servito la tentazione per farci adoratori della menzogna e della falsità. Solo in un modo si superano tutte queste tentazioni: convincendoci nello Spirito Santo e credendo che solo la Parola di Dio è verità è solo essa rivela la via della vera vita, della luce, della pace, della giustizia. Chi è convinto e crede, deve poi testimoniare con la parola e con le opere che la sua vita è solo e tutta consegnata alla Parola. La sua vita è solo e tutta obbedienza alla verità che è nella Parola. Solo facendo la verità della Parola si entrerà nelle profondità del mistero della Parola. / LEGGIAMO Gen 3,1-8 / Il serpente era il più astuto di tutti gli animali selvatici che Dio aveva fatto e disse alla donna: «È vero che Dio ha detto: “Non dovete mangiare di alcun albero del giardino”?». Rispose la donna al serpente: «Dei frutti degli alberi del giardino noi possiamo mangiare, ma del frutto dell’albero che sta in mezzo al giardino Dio ha detto: “Non dovete mangiarne e non lo dovete toccare, altrimenti morirete”». Ma il serpente disse alla donna: «Non morirete affatto! Anzi, Dio sa che il giorno in cui voi ne mangiaste si aprirebbero i vostri occhi e sareste come Dio, conoscendo il bene e il male». Allora la donna vide che l’albero era buono da mangiare, gradevole agli occhi e desiderabile per acquistare saggezza; prese del suo frutto e ne mangiò, poi ne diede anche al marito, che era con lei, e anch’egli ne mangiò. Allora si aprirono gli occhi di tutti e due e conobbero di essere nudi; intrecciarono foglie di fico e se ne fecero cinture. Poi udirono il rumore dei passi del Signore Dio che passeggiava nel giardino alla brezza del giorno, e l’uomo, con sua moglie, si nascose dalla presenza del Signore Dio, in mezzo agli alberi del giardino. Analizziamo ancora per qualche istante la realtà. Da un lato abbiamo un Dio che ci ha fatto a sua immagine e somiglianza e dall’altro un serpente che striscia tra i rami di un albero. A chi l’uomo deve prestare fede: a Colui che lo fatto o a chi è solo un “animale” anche se astuto e capace di trasformare la luce in tenebre e la verità in falsità? A rigore di logica e di razionalità la fede va data a Colui che ci ha creato. In più colui che ci ha creato, ci ha fatto a sua immagine e somiglianza. Altra riflessione necessaria: da un lato abbiamo un uomo, Cristo Gesù, che ha dato la vita per noi, che ci ha riconciliati con il Padre, ci ha inondato di Spirito Santo, ci ha rifatto tornare in vita, e dall’altro abbiamo solo degli uomini che nulla hanno fatto per noi, a chi dobbiamo noi credere? La fede va data a Cristo Gesù. Lo esige la nostra razionalità. La donna ha perso la sua razionalità nel momento stesso in cui ha accettato si mettersi in dialogo con il serpente. Non appena la prima parola del serpente è stata accolta nel suo cuore, lei è divenuta persona irrazionale, illogica e in questa irrazionalità e insipienza poi si è inabissata. L’Apostolo Paolo che ben conosce le astuzie e le insidie di Satana, così avverte i Corinzi: “	Se soltanto poteste sopportare un po’ di follia da parte mia! Ma, certo, voi mi sopportate. Io provo infatti per voi una specie di gelosia divina: vi ho promessi infatti a un unico sposo, per presentarvi a Cristo come vergine casta. Temo però che, come il serpente con la sua malizia sedusse Eva, così i vostri pensieri vengano in qualche modo traviati dalla loro semplicità e purezza nei riguardi di Cristo. Infatti, se il primo venuto vi predica un Gesù diverso da quello che vi abbiamo predicato noi, o se ricevete uno spirito diverso da quello che avete ricevuto, o un altro vangelo che non avete ancora sentito, voi siete ben disposti ad accettarlo.  Ora, io ritengo di non essere in nulla inferiore a questi superapostoli! E se anche sono un profano nell’arte del parlare, non lo sono però nella dottrina, come abbiamo dimostrato in tutto e per tutto davanti a voi” (2Cor 11,1-6). Mentre ai Galati così scrive: “Mi meraviglio che, così in fretta, da colui che vi ha chiamati con la grazia di Cristo voi passiate a un altro vangelo. Però non ce n’è un altro, se non che vi sono alcuni che vi turbano e vogliono sovvertire il vangelo di Cristo. Ma se anche noi stessi, oppure un angelo dal cielo vi annunciasse un vangelo diverso da quello che vi abbiamo annunciato, sia anàtema! L’abbiamo già detto e ora lo ripeto: se qualcuno vi annuncia un vangelo diverso da quello che avete ricevuto, sia anàtema! Infatti, è forse il consenso degli uomini che cerco, oppure quello di Dio? O cerco di piacere agli uomini? Se cercassi ancora di piacere agli uomini, non sarei servitore di Cristo!” (Gal 1,6-10). L’Apostolo Paolo scrive ai Galati che in verità non c’è un altro Vangelo. Oggi siamo ben oltre questa parola dell’Apostolo. I Galati erano passati ad un altro Vangelo. Noi siamo passati al non Vangelo. Per noi ormai non esiste il Vangelo. Esistono i molti pensieri degli uomini elevati dalla loro mente a verità. Senza il Vangelo, ognuno si è fatto vangelo di se stesso e degli altri. Una verità rimane stabile in eterno: la Parola di Dio sempre compie ciò che dice. Ne è testimone la storia. Dio aveva detto: “Se ne mangi, certamente dovrai morire”. La donna ha mangiato. Ha dato all’uomo perché anche lui ne mangiasse.  Quale parola si è compiuta? Quella di Dio, non quella del serpente. La Parola di Dio sempre si compie in ciò che dice. Se dice vita è vita. Se dice morte è morte. Se dice benedizione è benedizione. Se dice maledizione è maledizione. Se dice vita eterna e beatitudine è vita eterna e beatitudine. Ma anche se dice morte e maledizione eterna, sempre sarà morte e maledizione eterna. La Parola di Dio si compie nel tempo e nell’eternità. Si compie sempre. / LETTURA DEL  <u>VANGELO</u> / Pieni di stupore, dicevano: «Ha fatto bene ogni cosa: fa udire i sordi e fa parlare i muti!». Le cose da fare sono innumerevoli. Nessuno può fare tutto. Come ognuno sa quali cose dovrà fare lui e quali cose dovranno fare gli altri? Dio, il nostro Dio, sa cosa creare e cosa non creare, come crearla e come non crearla, perché sempre assistito dalla sua Sapienza. “Quando egli fissava i cieli, io ero là; quando tracciava un cerchio sull’abisso, quando condensava le nubi in alto, quando fissava le sorgenti dell’abisso, quando stabiliva al mare i suoi limiti, così che le acque non ne oltrepassassero i confini, quando disponeva le fondamenta della terra, io ero con lui come artefice ed ero la sua delizia ogni giorno: giocavo davanti a lui in ogni istante, giocavo sul globo terrestre, ponendo le mie delizie tra i figli dell’uomo (Pr 8,1-31). Il nostro Dio, guidato dalla sua Sapienza eterna, ha fatto bene tutto ciò che la Sapienza gli ha suggerito di fare. Non ha fatto invece quanto la Sapienza gli ha suggerito di non fare. Dinanzi a Cristo Gesù c’è una umanità che giace nelle tenebre e nell’ombra della morte. Quali sono le cose che Lui dovrà fare e quali le cose che non dovrà fare? Il Padre gli dona la sua Sapienza Eterna e Lui guidato, mosso, illuminato, fortificato da Essa, sa sempre cosa fare e cosa non fare, come farlo e come non farlo. “Su di lui si poserà lo spirito del Signore, spirito di sapienza e d’intelligenza, spirito di consiglio e di fortezza, spirito di conoscenza e di timore del Signore. Si compiacerà del timore del Signore. Non giudicherà secondo le apparenze e non prenderà decisioni per sentito dire; ma giudicherà con giustizia i miseri e prenderà decisioni eque per gli umili della terra. La giustizia sarà fascia dei suoi lombi e la fedeltà cintura dei suoi fianchi” (Is 11,2-5). “Lo spirito del Signore Dio è su di me, perché il Signore mi ha consacrato con l’unzione; mi ha mandato a portare il lieto annuncio ai miseri, a fasciare le piaghe dei cuori spezzati, a proclamare la libertà degli schiavi, la scarcerazione dei prigionieri, a promulgare l’anno di grazia del Signore (Is 61,1-2). Sappiamo che Gesù cresceva in sapienza e grazia. Colmo sempre di grazia e di sapienza, assistito e confortato, illuminato e guidato dallo Spirito Santo, Lui sempre faceva bene ogni cosa. Lui ha fatto bene tutte le cose che il Padre, nello Spirito Santo, gli ha comandato di fare. Soprattutto non ha mai fatto quelle cose che il Padre non gli ha comandato di fare. La vita di Gesù Signore fu tutta un’obbedienza perfetta al Padre suo. Il discepolo di Gesù anche lui è chiamato a fare bene ogni cosa. Perché Lui possa fare bene ogni cosa, è necessario che lui sappia cosa deve fare e cosa non deve fare. Il “sapere cosa uno non deve fare” è essenziale, sommamente necessario. Come però lo Spirito Santo deve dirci cosa non dobbiamo fare, così sempre è Lui che dovrà dirci cosa dobbiamo fare. Senza lo Spirito Santo che ci illumina, dedicheremo il tempo a ciò che noi non dobbiamo fare e lo sottraiamo alle cose che noi siamo chiamati a fare.  Senza lo Spirito Santo facciamo male le cose che non dobbiamo fare e facciamo male anche le cose che siamo chiamati a fare. Ecco perché la prima sapienza del discepolo di Gesù è sapere cosa non dovrà fare. Se manca di questa sapienza, farà molte cose, ma le farà male. Gli Apostoli si trovano dinanzi ad una cosa da fare: il servizio delle mense. Nella Sapienza dello Spirito Santo ecco cosa decidono: “I Dodici convocarono il gruppo dei discepoli e dissero: «Non è giusto che noi lasciamo da parte la parola di Dio per servire alle mense. Dunque, fratelli, cercate fra voi sette uomini di buona reputazione, pieni di Spirito e di sapienza, ai quali affideremo questo incarico. Noi, invece, ci dedicheremo alla preghiera e al servizio della Parola»” (At 6,1-4). Ecco ora cosa lo Spirito Santo rivela attraverso il suo Apostolo Paolo: Per la grazia che mi è stata data, io dico a ciascuno di voi: non valutatevi più di quanto conviene, ma valutatevi in modo saggio e giusto, ciascuno secondo la misura di fede che Dio gli ha dato. Poiché, come in un solo corpo abbiamo molte membra e queste membra non hanno tutte la medesima funzione, così anche noi, pur essendo molti, siamo un solo corpo in Cristo e, ciascuno per la sua parte, siamo membra gli uni degli altri. Abbiamo doni diversi secondo la grazia data a ciascuno di noi: chi ha il dono della profezia la eserciti secondo ciò che detta la fede; chi ha un ministero attenda al ministero; chi insegna si dedichi all’insegnamento; chi esorta si dedichi all’esortazione. Chi dona, lo faccia con semplicità; chi presiede, presieda con diligenza; chi fa opere di misericordia, le compia con gioia (Rm 12,3-8). Vi sono diversi carismi, ma uno solo è lo Spirito; vi sono diversi ministeri, ma uno solo è il Signore; vi sono diverse attività, ma uno solo è Dio, che opera tutto in tutti. A ciascuno è data una manifestazione particolare dello Spirito per il bene comune: a uno infatti, per mezzo dello Spirito, viene dato il linguaggio di sapienza; a un altro invece, dallo stesso Spirito, il linguaggio di conoscenza; a uno, nello stesso Spirito, la fede; a un altro, nell’unico Spirito, il dono delle guarigioni; a uno il potere dei miracoli; a un altro il dono della profezia; a un altro il dono di discernere gli spiriti; a un altro la varietà delle lingue; a un altro l’interpretazione delle lingue. Ma tutte queste cose le opera l’unico e medesimo Spirito, distribuendole a ciascuno come vuole. Ora voi siete corpo di Cristo e, ognuno secondo la propria parte, sue membra. Alcuni perciò Dio li ha posti nella Chiesa in primo luogo come apostoli, in secondo luogo come profeti, in terzo luogo come maestri; poi ci sono i miracoli, quindi il dono delle guarigioni, di assistere, di governare, di parlare varie lingue. Sono forse tutti apostoli? Tutti profeti? Tutti maestri? Tutti fanno miracoli? Tutti possiedono il dono delle guarigioni? Tutti parlano lingue? Tutti le interpretano? (1Cor 12, 4-11.27-30). Ogni discepolo di Gesù può fare bene ogni cosa solo se nello Spirito Santo sa cosa non deve fare e si astiene dal farlo. Oggi il corpo di Cristo è in grande sofferenza perché molti sono coloro che fanno ciò che non devono fare e non fanno invece ciò che a loro è stato comandato di fare. Quando si fa ciò che non si deve fare e non si fa ciò che siamo chiamati a fare, sciupiamo vanamente tutte le nostre energie. / LEGGIAMO IL TESTO DI Mc 7,31-37 / Di nuovo, uscito dalla regione di Tiro, passando per Sidone, venne verso il mare di Galilea in pieno territorio della Decàpoli. Gli portarono un sordomuto e lo pregarono di imporgli la mano. Lo prese in disparte, lontano dalla folla, gli pose le dita negli orecchi e con la saliva gli toccò la lingua; guardando quindi verso il cielo, emise un sospiro e gli disse: «Effatà», cioè: «Apriti!». E subito gli si aprirono gli orecchi, si sciolse il nodo della sua lingua e parlava correttamente. E comandò loro di non dirlo a nessuno. Ma più egli lo proibiva, più essi lo proclamavano e, pieni di stupore, dicevano: «Ha fatto bene ogni cosa: fa udire i sordi e fa parlare i muti!». Ogni membro del corpo di Cristo Gesù è chiamato a rivestirsi della stessa fortezza di Spirito Santo che faceva gridare all’Apostolo Paolo: “Ringrazio Dio di non avere battezzato nessuno di voi, eccetto Crispo e Gaio, perché nessuno possa dire che siete stati battezzati nel mio nome. Ho battezzato, è vero, anche la famiglia di Stefanàs, ma degli altri non so se io abbia battezzato qualcuno. Cristo infatti non mi ha mandato a battezzare, ma ad annunciare il Vangelo, non con sapienza di parola, perché non venga resa vana la croce di Cristo” (1Cor 1,14-17). “Ognuno ci consideri come servi di Cristo e amministratori dei misteri di Dio. Ora, ciò che si richiede agli amministratori è che ognuno risulti fedele” (1Cor 4,1-2). “Io infatti sto già per essere versato in offerta ed è giunto il momento che io lasci questa vita. Ho combattuto la buona battaglia, ho terminato la corsa, ho conservato la fede. Ora mi resta soltanto la corona di giustizia che il Signore, il giudice giusto, mi consegnerà in quel giorno; non solo a me, ma anche a tutti coloro che hanno atteso con amore la sua manifestazione” (2Tm 4,6-8). Ecco cosa ci riferisce il Libro dei Numeri: “Tutti i censiti che Mosè, Aronne e i prìncipi d’Israele censirono presso i leviti, secondo le loro famiglie, secondo i loro casati paterni, dai trent’anni fino ai cinquant’anni, quanti prestavano servizio di lavoro e servizio di trasporto nella tenda del convegno, tutti quelli di cui si fece il censimento, furono ottomilacinquecentoottanta. Per ordine del Signore li censirono, per mezzo di Mosè, uno per uno, assegnando a ciascuno il servizio che doveva fare e ciò che doveva trasportare. Il loro censimento fu quello che il Signore aveva ordinato a Mosè” (Num 4,46-49). Anche nel corpo di Cristo lo Spirito Santo ha stabilito, secondo la sua volontà, cosa ognuno deve fare e cosa non deve fare. Ecco quanto viene rivelato nella Lettera agli Efesini: Ed egli ha dato ad alcuni di essere apostoli, ad altri di essere profeti, ad altri ancora di essere evangelisti, ad altri di essere pastori e maestri, per preparare i fratelli a compiere il ministero, allo scopo di edificare il corpo di Cristo, finché arriviamo tutti all’unità della fede e della conoscenza del Figlio di Dio, fino all’uomo perfetto, fino a raggiungere la misura della pienezza di Cristo. Così non saremo più fanciulli in balìa delle onde, trasportati qua e là da qualsiasi vento di dottrina, ingannati dagli uomini con quella astuzia che trascina all’errore. Al contrario, agendo secondo verità nella carità, cerchiamo di crescere in ogni cosa tendendo a lui, che è il capo, Cristo. Da lui tutto il corpo, ben compaginato e connesso, con la collaborazione di ogni giuntura, secondo l’energia propria di ogni membro, cresce in modo da edificare se stesso nella carità (Ef 4,11-16). Ogni membro è obbligato a sapere, sempre nello Spirito Santo, cosa non deve fare. Solo così, sempre nello Spirito Santo, potrà dedicarsi a ciò che deve fare per volontà del Padre celeste. / Madre di Dio, Vergine Obbedientissima, fa’ che ogni discepolo di Gesù sappia cosa mai lui dovrà non fare. Avendo questa sapienza e intelligenza, potrà dedicarsi, crescendo in sapienza e in grazia, a quanto gli è stato comandato di fare. Edificheremo così il corpo di Cristo e lo renderemo vero strumento di salvezza per il mondo intero. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
