<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Sabato della III settimana di Quaresima.
</p>

<p>
<u>ANTIFONA</u> / Benedici il Signore, anima mia, non dimenticare tutti i suoi benefici: egli perdona tutte le tue colpe. (Sal 102,2-3)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / O Dio, nostro Padre, che nella celebrazione della Quaresima ci fai pregustare la gioia della Pasqua, donaci di contemplare e vivere i misteri della redenzione per godere la pienezza dei suoi frutti. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Voglio l'amore e non il sacrificio</b> / Dal libro del profeta Osèa (Os 6,1-6) / «Venite, ritorniamo al Signore: egli ci ha straziato ed egli ci guarirà. Egli ci ha percosso ed egli ci fascerà. Dopo due giorni ci ridarà la vita e il terzo ci farà rialzare, e noi vivremo alla sua presenza. Affrettiamoci a conoscere il Signore, la sua venuta è sicura come l'aurora. Verrà a noi come la pioggia d'autunno, come la pioggia di primavera che feconda la terra». Che dovrò fare per te, Èfraim, che dovrò fare per te, Giuda? Il vostro amore è come una nube del mattino, come la rugiada che all'alba svanisce. Per questo li ho abbattuti per mezzo dei profeti, li ho uccisi con le parole della mia bocca e il mio giudizio sorge come la luce: poiché voglio l'amore e non il sacrificio, la conoscenza di Dio più degli olocàusti. / Parola di Dio.
</p>

<p>
<u>PSALMUS</u> / (Sal 50) <b>Voglio l'amore e non il sacrificio</b> / <b>Tu gradisci, o Dio, gli umili di cuore</b> / Pietà di me, o Dio, nel tuo amore; nella tua grande misericordia cancella la mia iniquità. Lavami tutto dalla mia colpa, dal mio peccato rendimi puro. R. / Tu non gradisci il sacrificio: se offro olocàusti, tu non li accetti. Uno spirito contrito è sacrificio a Dio; un cuore contrito e affranto tu, o Dio, non disprezzi. R. / Nella tua bontà fa' grazia a Sion, ricostruisci le mura di Gerusalemme. Allora gradirai i sacrifici legittimi, l'olocàusto e l'intera oblazione. R. 
</p>

<p>
<u>ACCLAMATIO</u> / Gloria e lode a te, o Cristo! / Oggi non indurite il vostro cuore, ma ascoltate la voce del Signore. (Sal 94,8ab) / Gloria e lode a te, o Cristo!
</p>

<p>
<u>VANGELO</u> / <b>Il pubblicano tornò a casa sua giustificato, a differenza del fariseo</b> / Dal Vangelo secondo Luca (Lc 18,9-14) / In quel tempo, Gesù disse ancora questa parabola per alcuni che avevano l'intima presunzione di essere giusti e disprezzavano gli altri: «Due uomini salirono al tempio a pregare: uno era fariseo e l'altro pubblicano. Il fariseo, stando in piedi, pregava così tra sé: "O Dio, ti ringrazio perché non sono come gli altri uomini, ladri, ingiusti, adùlteri, e neppure come questo pubblicano. Digiuno due volte alla settimana e pago le decime di tutto quello che possiedo". Il pubblicano invece, fermatosi a distanza, non osava nemmeno alzare gli occhi al cielo, ma si batteva il petto dicendo: "O Dio, abbi pietà di me peccatore". Io vi dico: questi, a differenza dell'altro, tornò a casa sua giustificato, perché chiunque si esalta sarà umiliato, chi invece si umilia sarà esaltato». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / La giustificazione e la salvezza non sono opera nostra ma dono della misericordia infinita di Dio. Invochiamo perciò il Signore perchè, nella nostra povertà, egli ci accolga e ci riconcili. Diciamo insieme: <b>Signore, pietà di noi peccatori.</b> / Perché la Chiesa proclami continuamente la misericordia di Dio che la chiama a nuova conversione, purificandola e rinnovandola con il suo amore. Preghiamo: / Perchè nessun uomo pretenda di possedere tutta la verità, ma tutti la ricerchino e la servano con umiltà. Preghiamo: / Perchè chi pensa alla religione solo come ad un insieme di pratiche esteriori, possa comprendere che il vero culto a Dio è nel coinvolgimento del cuore. Preghiamo: / Perchè la coscienza dei cristiani si opponga ai peccati collettivi delle nazioni, come la corsa agli armamenti, lo sfruttamento dei poveri, la soppressione della vita, e aiuti l'uomo a ritrovare la via della riconciliazione. Preghiamo: / Perchè il sangue di Cristo versato per molti ci faccia vivere l'esperienza di essere amati dall'infinito amore del Padre. Preghiamo: / Per chi si è rivolto a noi chiedendoci perdono. / Per chi abbiamo considerato inferiore a noi. / O Signore, che pervadi il nostro cuore con la tua potenza quando la nostra conversione è profonda e sincera, accetta la preghiera che ti rivolgiamo: fa’ che il nostro cuore non aderisca mai a ciò che impedisce l'incontro vero con te. Per Cristo nostro Signore. Amen.
</p>

<p>
<u>OFFERTORIO</u> / O Dio, che ci doni la grazia di accostarci con animo purificato ai tuoi misteri, concedi che, facendo memoria di quanto ci è stato trasmesso, innalziamo la lode a te gradita. Per Cristo nostro Signore.
</p>

<p>
<u>PREFAZIO</u> / <b>Il significato spirituale della Quaresima</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Ogni anno tu doni ai tuoi fedeli di prepararsi con gioia, purificati nello spirito, alla celebrazione della Pasqua, perché, assidui nella preghiera e nella carità operosa, attingano ai misteri della redenzione la pienezza della vita nuova in Cristo tuo Figlio, nostro salvatore. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Il pubblicano, fermatosi a distanza, si batteva il petto dicendo: O Dio, abbi pietà di me peccatore. (Lc 18,13)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Dio di misericordia, concedi a noi di celebrare sempre con sincera devozione e di ricevere con spirito di fede i sacramenti che ci doni con inesauribile larghezza. Per Cristo nostro Signore. / Orazione sul popolo ad libitum / Stendi la tua mano, o Signore, a difesa dei tuoi fedeli perché ti cerchino con tutto il cuore e vedano esauditi i loro giusti desideri. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / Beato Columba Marmion (1858-1923) abate / Gli "strumenti delle opere buone" / Il cuore vuoto della grazia di Dio / Sapete che il nostro Divino Salvatore, che è la verità e la bontà stessa, diceva ai discepoli: "Se la vostra giustizia non supererà quella degli scribi e dei farisei, non entrerete nel regno dei cieli" (Mt 5,20). Sono davvero di Cristo queste parole. Lui non voleva condannare l'adultera; chi si degnava di colloquiare con la samaritana e rivelare i misteri del cielo a colei che conduceva una vita sbagliata; lui che acconsentiva a mangiare coi pubblicani, socialmente considerati peccatori; che permetteva alla Maddalena di lavargli i piedi e asciugarli coi suoi capelli; lui che era "così dolce e umile di cuore" (Mt 11,29), accusava pubblicamente i Farisei come anatemi: "Guai a voi Farisei ipocriti, che chiudete il regno dei cieli davanti agli uomini; perché così voi non vi entrate..." (Mt 23,13). (...) Ricordate il Fariseo che Cristo ci dipinge mentre sale al Tempio per pregare. Quale è la sua preghiera? "O Dio, ti ringrazio che non sono come gli altri uomini, ladri, ingiusti, adùlteri, e neppure come questo pubblicano. Digiuno due volte la settimana e pago le decime di quanto possiedo" (Lc 18,11-12); Non mi coglierete in alcun difetto, dovete esser fiero di me". E, in senso letterale, quanto diceva era vero: osservava tutto ciò. Tuttavia quale è il giudizio di Gesù? Quest'uomo uscì dal tempio giustificato, ma col cuore vuoto della grazia di Dio. Perché questa condanna? Perché il disgraziato si gloriava delle sue buone azioni e poneva la perfezione nell'osservanza puramente esteriore, senza preoccuparsi delle disposizioni interiori del cuore. Nostro Signore ci dice anche: "Se la vostra giustizia non supererà quella dei farisei, non entrerete nel regno dei cieli". (...) E' nel cuore, infatti, che sta la perfezione; poiché l'amore è la legge suprema.
</p>

<p>
<u>DIBRUNO-21</u> / Due uomini salirono al tempio a pregare (Lc 18,9-14) / Salomone nella sua preghiera elevata al Signore nel giorno della consacrazione del tempio, rivela che non c’è nessun uomo che faccia solo il bene e non pecchi: “Quando peccheranno contro di te, poiché non c’è nessuno che non pecchi, e tu, adirato contro di loro, li consegnerai a un nemico e i loro conquistatori li deporteranno in una terra ostile, lontana o vicina, se nella terra in cui saranno deportati, rientrando in se stessi, torneranno a te supplicandoti nella terra della loro prigionia, dicendo: “Abbiamo peccato, siamo colpevoli, siamo stati malvagi”, se torneranno a te con tutto il loro cuore e con tutta la loro anima nella terra dei nemici che li avranno deportati, e ti supplicheranno rivolti verso la loro terra che tu hai dato ai loro padri, verso la città che tu hai scelto e verso il tempio che io ho costruito al tuo nome, tu ascolta nel cielo, luogo della tua dimora, la loro preghiera e la loro supplica e rendi loro giustizia. Perdona al tuo popolo, che ha peccato contro di te, tutte le loro ribellioni con cui si sono ribellati contro di te, e rendili oggetto di compassione davanti ai loro deportatori, affinché abbiano di loro misericordia, perché si tratta del tuo popolo e della tua eredità, di coloro che hai fatto uscire dall’Egitto, da una fornace per fondere il ferro” (1Re 8,46-51). Tutti hanno bisogno di essere perdonati dal Signore. Anche il fariseo ha bisogno di perdono. Il Salmista mentre canta la bellezza della Legge insegna che vi sono inavvertenze e peccati nascosti che neanche si vedono. C’è anche il grande e grave peccato dell’orgoglio. Per le inavvertenze chiede perdono e chiede anche che il Signore lo liberi da ogni orgoglio: “La legge del Signore è perfetta, rinfranca l’anima; la testimonianza del Signore è stabile, rende saggio il semplice. I precetti del Signore sono retti, fanno gioire il cuore; il comando del Signore è limpido, illumina gli occhi. Il timore del Signore è puro, rimane per sempre; i giudizi del Signore sono fedeli, sono tutti giusti, più preziosi dell’oro, di molto oro fino, più dolci del miele e di un favo stillante. Anche il tuo servo ne è illuminato, per chi li osserva è grande il profitto. Le inavvertenze, chi le discerne? Assolvimi dai peccati nascosti. Anche dall’orgoglio salva il tuo servo perché su di me non abbia potere; allora sarò irreprensibile, sarò puro da grave peccato. Ti siano gradite le parole della mia bocca; davanti a te i pensieri del mio cuore, Signore, mia roccia e mio redentore” (Sal 19 (18) 8-15). Il fariseo è divorato dal peccato dell’orgoglio. Lui è nel tempio per declamare dinanzi al Signore le sue preclare virtù. In più è lì per disprezzare un suo fratello che lui giudica peccatore e neanche degno di entrare nel santo tempio. Il tempio è dei santi, non dei peccatori. E come se suggerisse al Signore di non ascoltare quella preghiera. Lui però non prega. Si loda soltanto. / In quel tempo, Gesù disse ancora questa parabola per alcuni che avevano l’intima presunzione di essere giusti e disprezzavano gli altri: «Due uomini salirono al tempio a pregare: uno era fariseo e l’altro pubblicano. Il fariseo, stando in piedi, pregava così tra sé: “O Dio, ti ringrazio perché non sono come gli altri uomini, ladri, ingiusti, adùlteri, e neppure come questo pubblicano. Digiuno due volte alla settimana e pago le decime di tutto quello che possiedo”. Il pubblicano invece, fermatosi a distanza, non osava nemmeno alzare gli occhi al cielo, ma si batteva il petto dicendo: “O Dio, abbi pietà di me peccatore”. Io vi dico: questi, a differenza dell’altro, tornò a casa sua giustificato, perché chiunque si esalta sarà umiliato, chi invece si umilia sarà esaltato». / È grave superbia non riconoscere i propri peccati. Dinanzi al Signore siamo tutti peccatori. Tutti abbiamo bisogno del suo perdono e della sua misericordia. Chi chiede perdono per i proprio peccati, avrà sempre misericordia dei suoi fratelli, peccatori come lui. Non li giudica. Non li condanna. Prega il Signore che anche i peccati dei suoi fratelli vengano perdonati. Chi ottiene misericordia dal Signore sempre deve implorare misericordia per ogni altro uomo. Per i discepoli di Gesù questa legge obbliga in ragione del loro essere tutti un solo corpo. Tutto il corpo prega per tutto il corpo. Tutto il corpo chiede perdono per tutto il corpo. Ma anche tutto il corpo deve santificare tutto il corpo. Se siamo un solo corpo, dobbiamo essere una sola misericordia. / Madre della Redenzione, Angeli, Santi, fate che i cristiani vivano come solo corpo. 
</p>

<p>
<u>SILVESTRINI-21</u> / O Dio, abbi pietà di me... La parabola odierna ci racconta un brano evangelico pungente, che scuote fortemente e totalmente la vita religiosa e cristiana. Due uomini che vanno al tempio per pregare. Nella preghiera la persona si manifesta ed emerge sia nel suo modo di rapportarsi con Dio, mostrando la sua disponibilità spirituale, sia nel modo di relazionarsi con il prossimo, indicando la sua sensibilità sociale ed ecclesiale. Infine essa pone l'uomo in relazione con se stesso, con i sentimenti più veri, con i pensieri più intimi. Nel racconto si inserisce un terzo personaggio, quello principale: Dio, che guarda, ascolta, scruta, giudica. Nel santuario: il fariseo "sta in piedi", non ha timore di Dio, è sicuro della sua giustizia, è un osservatore scrupoloso della legge. Nel suo pregare il fariseo sembra rivolgere le parole a se stesso, compiacendosi con sé e mostrando di essere soddisfatto. Il discorso comincia con queste parole: "O Dio ti ringrazio", l'atto di ringraziare, presuppone il riconoscimento del dono ricevuto, mentre poi non si rivolge al Signore, si auto-compiace di tutto ciò che ha fatto di bene e non loda Dio. In lui non c'è spazio per ringraziare e riconoscere la generosità divina. La sua preghiera, al contrario, contiene un elenco di ciò che egli ha fatto. In questo modo pensa di ottenere meriti da Dio, con l'unica intenzione di essere da lui apprezzato e ricompensato della sua bravura. Dall'altra parte, il pubblicàno sta in piedi, come il fariseo, però si ferma a distanza; sa di essere un indegno per stare in quel luogo. Si pone lontano anche dagli altri fedeli, consapevole delle sue miserie, e con lo sguardo abbassato in terra per la vergogna. Il suo cuore è diretto verso Dio per chiedere misericordia. In segno di pentimento e di dolore si batte il petto, la sede dei sentimenti del suo peccato. Questo proviene da lui solo; non si auto-giustifica né incolpa gli altri. Con questi gesti esterni egli vuole esprimere una profonda disposizione interiore alla contrizione. Infine il pubblicàno dirige al Signore una invocazione, ridotta all'essenziale: "O Dio, abbi pietà di me che sono un peccatore". Con il cuore contrito e umiliato, si rimette semplicemente a Dio, con la fiducia trepida che Egli, che scruta i cuori degli uomini, gli perdonerà tutto. Così il pubblicàno discende dal tempio e torna a casa giustificato. Il Signore è propizio a lui peccatore, sinceramente pentito, e lo rende giusto, riammettendolo nella sua divina amicizia. Ne esce un uomo trasformato, sanato, purificato, restituito alla vita di fede. La preghiera del misero è stata ascoltata da Dio, che dona a lui la totale salvezza.
</p>

<p>
<u>LOYOLA-21</u> / Oggi ci vengono presentati due modi differenti di pregare. Il fariseo prega Dio, ma in verità guarda a sé stesso. Prega sé stesso! Invece di avere davanti agli occhi il Signore, ha uno specchio. Anche la sua posizione nel pregare lo dice: pur trovandosi nel tempio, non sente la necessità di prostrarsi dinanzi alla maestà di Dio, sta in piedi, si sente sicuro, quasi fosse lui il padrone del tempio! Il pubblicano, invece, si presenta nel tempio con animo umile e pentito – e anche qui viene messo in risalto l’atteggiamento del pubblicano: si ferma a distanza, non alza gli occhi al cielo e si batte il petto. «O Dio, abbi pietà di me peccatore». Niente di più. Si presenta a mani vuote, con il cuore nudo, riconoscendosi peccatore, il pubblicano mostra a tutti noi la condizione necessaria per ricevere il perdono del Signore. In questo cammino che ci sta portando verso la Pasqua è fondamentale imparare a ritrovare il valore dell’intimità e del silenzio, perché è lì che Dio ci incontra e ci parla. Soltanto a partire da lì possiamo a nostra volta incontrare gli altri e parlare con loro. / In che situazione mi sento più a mio agio nel pregare? Quale pentimento offro oggi al Signore? In quale luogo della mia vita avrei più bisogno di silenzio? (Domenico Pugliese)
</p>

<p>
<u>LettureBose</u> / Il silenzio, nutrimento della parola / [Dice il profeta Ezechiele: Mi fermai presso i deportati di Tel-Abìb, che abitano lungo il canale Chebar, dove hanno preso dimora, e] rimasi in mezzo a loro sette giorni nella tristezza (Ez 3,15). Si osservi con quanta compassione il santo profeta si unisce al popolo prigioniero e dimorando con lui, desolato, si unisce alla loro desolazione poiché la parola è radicata nella forza dell'azione. E chi ascolta accoglie volentieri la parola che è detta con compassione da parte di chi predica ... Così il profeta si stabilì con il popolo prigioniero e rimase in mezzo a loro afflitto; così, ponendosi nella sua situazione accanto a esso a motivo della sua profonda carità, riuscì a conquistarlo subito con la forza della parola... Ora, quando furono trascorsi sette giorni, mi fu rivolta la parola del Signore (Ez 3,16). Con il fatto che rimase sette giorni nella tristezza e, dopo il settimo, ricevette dal Signore l'ordine di parlare, il profeta indica chiaramente che durante quei giorni era rimasto in silenzio. Era stato inviato a predicare, e tuttavia era rimasto afflitto, in silenzio per sette giorni. Che cosa ci suggerisce il santo profeta con questo silenzio se non che soltanto chi prima ha taciuto sa veramente parlare? Il silenzio è in certo senso il nutrimento della parola. E giustamente riceve la parola a opera di una grazia sovrabbondante chi per umiltà dapprima ha taciuto come conviene fare. Per bocca di Salomone si dice infatti: C'è un tempo per tacere e un tempo per parlare (Qo 3,7). Non si dice: "C'è un tempo per parlare e un tempo per tacere", ma prima viene il tempo per tacere e poi il tempo per parlare, perché non dobbiamo imparare a tacere parlando, ma a parlare tacendo. Se dunque il santo profeta che era stato inviato a parlare, dapprima custodì un lungo silenzio per poter poi parlare in modo autentico, consideriamo quanto sia grande la colpa di chi non tace quando nessuna necessità lo costringe a parlare. (Gregorio Magno, Omelie su Ezechiele 11,2-3) 
</p>

<p>
<u>FEGF1</u> / Una breccia aperta, di San Gregorio Magno nel sesto secolo /   Con quale attitudine il fariseo, che saliva al Tempio per farvi la sua preghiera, e aveva fortificato la cittadella della sua anima, si disponeva a digiunare due volte la settimana e pagare le decime di quanto possedeva. Dicendo «O Dio, ti ringrazio» , è ben chiaro che aveva messo in atto tutte le precauzioni immaginabili per premunirsi. Ma lascia una breccia aperta ed esposta al suo nemico aggiungendo: «Che non sono come questo pubblicano». Così, con la vanità, ha concesso al suo nemico di poter entrare nella città del suo cuore, che pur tuttavia egli aveva chiuso con i chiavistelli dei suoi digiuni e delle sue elemosine. Tutte le altre precauzioni sono dunque inutili, quando rimane in noi qualche apertura attraverso la quale il nemico possa entrare… Questo fariseo aveva vinto la gola con l’astinenza; aveva superato l’avarizia con la generosità… Ma quanti sforzi in vista di questa vittoria sono stati annientati da un solo vizio? dalla breccia di una sola colpa? Per questo, bisogna non soltanto pensare a praticare il bene, ma anche vegliare con cura sui nostri pensieri, per tenerli puri nelle nostre opere buone. Perché se sono fonte di vanità o di superbia nel nostro cuore, combattiamo allora soltanto per vana gloria, e non per la gloria del nostro Creatore.
</p>

<p>
<u>FEGF2</u> / Dalle «Confessioni» Cristo è morto per tutti, di sant'Agostino nel quinto secolo / Il vero mediatore, che la tua segreta misericordia ha rivelato agli umili e che hai inviato perché dal suo esempio imparassero, fra l'altro, la stessa umiltà, quel «mediatore fra Dio e gli uomini, l'uomo Cristo Gesù», apparve come elemento di congiunzione tra i malfattori mortali e il giusto immortale, lui mortale con gli uomini, giusto con Dio. Ora la ricompensa della giustizia è la vita e la pace. Per questo Cristo con la giustizia, che lo accomunava a Dio, eliminò la morte che, per sua libera scelta, lo accomunava con gli empi giustificati. Quanto ci hai amati, o Padre buono, che non hai risparmiato il tuo unico Figlio, ma lo hai dato per noi peccatori! (Rm 8, 32). Come ci hai amati, quando per noi «egli che non considerò un tesoro geloso la sua uguaglianza con te, si fece obbediente fino alla morte e alla morte di croce» (Fil 2, 6. 8)! Proprio lui, l'unico libero fra i morti, «che ha il potere di offrire la propria vita e il potere di riprenderla di nuovo» (Gv 10, 18)!      Per noi è vincitore e vittima davanti a te, vincitore proprio perché vittima. Per noi è sacerdote e sacrificio davanti a te, sacerdote proprio perché sacrificio. Egli da schiavi ci ha resi tuoi figli, nascendo da te, servendo a noi. Con tutta ragione pongo in lui una sicura speranza che tu, o mio Dio, guarirai tutte le mie infermità, per mezzo di colui che sta alla tua destra e «intercede per noi» (Rm 8,34). Spaventato dai miei peccati e dal cumulo della mia miseria, avevo ventilato in cuor mio e meditato il ritiro nella solitudine. Ma tu me l'hai impedito e mi hai spronato con queste parole: «Egli è morto per tutti, perché quelli che vivono non vivano più per se stessi, ma per colui che è morto e risuscitato per loro» (2 Cor 5, 15). Ecco, Signore, io getto in te ogni mio pensiero perché io viva, «perché io veda le meraviglie della tua legge» (Sal 118, 18).
</p>

<p>
<u>MichaelDavideSemeraro</u> / Convertire... in fasce / Il profeta Osea non ha dubbi sull’atteggiamento fondamentale del Signore nei nostri confronti: «egli ci ha straziato ed egli ci guarirà. Egli ci ha percosso ed egli ci fascerà» (Os 6,1). Il Signore Gesù non lascia alcun dubbio: «Io vi dico: questi a differenza dell’altro, tornò a casa sua giustificato, perché chiunque si esalta sarà umiliato, chi invece si umilia sarà esaltato» (Lc 18,14). Così esorta Giovanni Crisostomo: «Rivela la tua coscienza in presenza di Dio, mostragli le tue piaghe e implora da lui i rimedi; rivolgiti all’Altissimo non come giudice, ma come medico» (GIOVANNI CRISOSTOMO, L’incomprensibilità di Dio, 5). Ormai a metà del cammino quaresimale e mentre la marcia verso la Pasqua si fa corsa ardente e appassionata per reimmergerci nel mistero pasquale di Cristo Signore, siamo chiamati a fare sempre più ricorso alle fasce della misericordia senza dimenticare di essere i primi ad averne bisogno. Se, infatti, le fasce del giudizio stritolano la possibilità di conversione e di crescita dei nostri fratelli, le fasce della misericordia fanno sentire al caldo e al sicuro quanti sono ancora neonati nel cammino di fede, tanto da dare loro il coraggio del cambiamento. Così pure le fasce della misericordia permettono a quanti sono feriti a causa della debolezza della volontà e della fragilità nelle proprie scelte, di avere il tempo di lasciare che le piaghe non si infettino e possano gradualmente guarire fino a essere perfettamente risanate. L’atteggiamento del fariseo è fasciato nelle bende di una mummificazione che non ammette crescita e quindi non spera nelle possibilità della vita. Il pubblicano è così consapevole della propria fragilità da essere capace di chiedere aiuto, tanto che «si batteva il petto» (18,13). Con questo gesto, che spesso ripetiamo all’inizio della celebrazione eucaristica, si manifesta una conoscenza umile e vera del proprio cuore, nemica di ogni mistificazione irrealistica che è il primo passo della superbia. La «conoscenza di Dio» (Os 6,6) reclamata dal profeta comincia sempre con un passo di lucidità su noi stessi che esige la capacità di andare oltre noi stessi per aprirci a un incontro così intimo con il Signore capace di mettere in luce la verità del nostro cuore senza che questo ci spezzi interiormente, ma, al contrario, ci rimetta in piedi senza cedere alla vanagloria. A ben pensarci, la boria di questo povero fariseo che non solo elenca davanti a Dio tutte le sue prodezze spirituali ma ha un bisogno incontrollabile di elencare pure le malefatte del suo vicino, nasconde un disagio che lo porta a moltiplicare le parole tradendo, così, le sue inquietudini più profonde, seppur ben mascherate. Il Signore predilige chiaramente l’atteggiamento del pubblicano non perché preferisca la trasgressione alla giustizia, ma perché ama di più una relazione fatta di verità piuttosto che un modo di porsi davanti a lui mascherando il proprio bisogno di essere accolti e di essere sempre perdonati e amati. La conoscenza di Dio, di cui ci parla il profeta, passa sempre attraverso la conoscenza di noi stessi che non può mai essere presuntuosa, ma sempre umile perché desiderosa di un contatto vero, che comporta sempre la capacità di assumere la nostra povertà di creature davanti alla bontà del nostro Creatore, che continuamente ci fascia con la sua misericordia.
</p>

<p>
<u>RobertoPasolini</u> / Come l'aurora / Nel linguaggio profetico di Osea, la rugiada non è solo metafora della delicata e penetrante presenza di Dio nelle pieghe della nostra umanità, ma diventa anche un’immagine eloquente della nostra incostante capacità di corrispondere alla fedeltà del suo amore. Questo singolare fenomeno di condensa notturna, nella prima lettura di oggi, viene usato dal profeta per rappresentare quella radicale debolezza che il nostro cuore sperimenta e patisce nei confronti di Dio: «Che dovrò fare per te, Èfraim, che dovrò fare per te, Giuda? Il vostro amore è come una nube del mattino, come la rugiada che all’alba svanisce» (Os 6,4). Quando è riferita alla volontà del Signore per noi, la rugiada è immagine di un felice presagio, la silenziosa anticipazione di un torrente di benevolenza che vuole fecondare tutta l’arsura della nostra terra. Riferita a noi, invece, diventa simbolo di quella infedeltà che ci impedisce di percorrere fino in fondo il cammino della fede, accettando tutte le conseguenze che la legge delle Beatitudini imprime nella nostra umanità. Come la rugiada all’alba tende a dissolversi, quando finalmente il sole penetra gli strati più bassi dell’atmosfera, così noi, dopo i primi facili momenti, scopriamo di non essere capaci di rimanere fedeli alla rivelazione di Dio, non appena ci è chiesto di mettere da parte ogni aspettativa e di essere disposti a morire a noi stessi per poter rimanere discepoli in cammino. In questi momenti, quando la fiducia e la speranza iniziali hanno bisogno di declinarsi in una disponibilità a conoscere l’amore più grande, ci rifugiamo nel più odioso e velenoso meccanismo di difesa: il giudizio verso i fratelli. La breve parabola dei due uomini che salgono «al tempio a pregare» (Lc 18,10) ci punge nel profondo, ogni volta che cadiamo nell’«intima presunzione di essere giusti» e ci prendiamo la licenza di poter disprezzare «gli altri» (18,9). La preghiera del pubblicano, pur iniziando con una lodevole parola di gratitudine, è tutta costruita attorno al confronto con chi, a prima vista, appare meno meritevole di essere ascoltato ed esaudito: «O Dio, ti ringrazio perché non sono come gli altri uomini, ladri, ingiusti, adùlteri, e neppure come questo pubblicano. Digiuno due volte alla settimana e pago la decima di tutto quello che possiedo» (Lc 18,11). Tutto diverso è l’atteggiamento del pubblicano, che si pone davanti all’Altissimo senza cercare né un confronto con gli altri, né uno sconto sul proprio mistero di fragilità. Anzi, proprio il suo sentirsi e riconoscersi peccatore diventa un modo di pregare capace di intercettare perfettamente il cuore del Padre e la bellezza del suo volto misericordioso e paziente: «O Dio, abbi pietà di me peccatore» (Lc 18,13). Giunti quasi a metà della Quaresima, conviene chiederci con onestà con quali sentimenti stiamo provando nel rivolgerci a Dio con maggiore e speciale intensità. Stiamo sentendo una partecipazione più profonda alla vita e alla povertà di chi ci sta accanto, oppure stiamo scivolando in quella presunzione che ci fa sentire un po’ più buoni, giusti e diversi dagli altri? Ciò che sempre deve animare e sostenere i nostri passi non è la fiducia in quello che riusciamo a fare, ma in quello che riusciamo a sperare: «Venite, ritorniamo al Signore: egli ci ha straziato ed egli ci guarirà. Egli ci ha percosso ed egli ci fascerà. Dopo due giorni ci ridarà la vita e il terzo ci farà rialzare, e noi vivremo alla sua presenza» (Os 6,1-2). Se anche dovessimo scoprire di essere evanescenti come la rugiada, può consolarci nel profondo la gioia di sapere che la venuta del Signore potrà infonderci quello che ancora non siamo e non abbiamo: «Affrettiamoci a conoscere il Signore, la sua venuta è sicura come l’aurora. Verrà a noi come la pioggia d’autunno, come la pioggia di primavera che feconda la terra» (Os 6,3).
</p>

<p>
<u>LuigiMariaEpicoco</u> / Amati nel nostro reale / “Gesù disse ancora questa parabola per alcuni che avevano l’intima presunzione di essere giusti e disprezzavano gli altri”. L’introduzione che il Vangelo mette alla parabola raccontata da Gesù ci aiuta a smascherare una pericolosa deriva della vita di fede: il sentirsi migliori degli altri. La storia che Gesù racconta è semplice: due uomini, uno con le carte a posto in quanto a seguire le regole, e l’altro con la fedina penale macchiata, salgono insieme al tempio a pregare. Il primo si pone nei confronti di Dio come qualcuno che vanta diritti. Si sente forte perché ha la fedina penale pulita, e per questo fa l’elenco dei suoi meriti. In mezzo però a questi lodevoli sforzi ci inserisce un segno significativo di differenza che svela una malattia interiore forse a lui invisibile: “ti ringrazio perché non sono come gli altri uomini, ladri, ingiusti, adùlteri, e neppure come questo pubblicano”. Sentirsi migliori è il chiaro segno che ci racconta il fallimento della nostra vita spirituale. Chi ha un’autentica vita spirituale non si sente mai superiore agli altri, ma sente crescere dentro di lui una grande compassione che lo fa sentire in comunione profonda con tutto e tutti, anche con ciò che è lontanissimo da lui. Ecco perché il pubblicano che chiede solo perdono senza mettersi a paragone con nessuno torna a casa giustificato. “Io vi dico: questi, a differenza dell’altro, tornò a casa sua giustificato, perché chiunque si esalta sarà umiliato, chi invece si umilia sarà esaltato”. L’esperienza di fede infatti ci da dà una parte un grande realismo su chi siamo noi, sulla nostra miseria, sui nostri limiti, sulle nostre fragilità, ma allo stesso tempo ci fa sentire profondamente amati così come siamo e proprio per questo innesca in noi una possibilità di cambiamento. Sentirsi migliori degli altri blocca la vita spirituale. Sentirsi solo un nulla blocca la nostra vita spirituale. Sentirsi amati nel nostro reale nulla significa trovarsi davvero nel cuore della vita spirituale.
</p>

<p>
<u>HomilyVoice-21</u> / <a href="file:///D:/MULO/HomilyVoice" title="HomilyVoice" class="file">HomilyVoice</a><br>
SABATO 13 MARZO – III SETTIMANA DI QUARESIMA [B] PRIMA LETTURA Voglio l’amore e non il sacrificio, la conoscenza di Dio più degli olocausti. Sempre il Signore ha rivelato al suo popolo che lui non ha bisogno né di tori e né di vitelli. La sola cosa che lui desidera è l’ascolto della sua voce, l’obbedienza alla sua Alleanza. Ascoltate la parola del Signore, capi di Sòdoma; prestate orecchio all’insegnamento del nostro Dio, popolo di Gomorra! «Perché mi offrite i vostri sacrifici senza numero? – dice il Signore. Sono sazio degli olocausti di montoni e del grasso di pingui vitelli. Il sangue di tori e di agnelli e di capri io non lo gradisco. Quando venite a presentarvi a me, chi richiede a voi questo: che veniate a calpestare i miei atri? Smettete di presentare offerte inutili; l’incenso per me è un abominio, i noviluni, i sabati e le assemblee sacre: non posso sopportare delitto e solennità. Io detesto i vostri noviluni e le vostre feste; per me sono un peso, sono stanco di sopportarli. Quando stendete le mani, io distolgo gli occhi da voi. Anche se moltiplicaste le preghiere, io non ascolterei: le vostre mani grondano sangue. Lavatevi, purificatevi, allontanate dai miei occhi il male delle vostre azioni. Cessate di fare il male, imparate a fare il bene, cercate la giustizia, soccorrete l’oppresso, rendete giustizia all’orfano, difendete la causa della vedova». «Su, venite e discutiamo – dice il Signore. Anche se i vostri peccati fossero come scarlatto, diventeranno bianchi come neve. Se fossero rossi come porpora, diventeranno come lana. Se sarete docili e ascolterete, mangerete i frutti della terra. Ma se vi ostinate e vi ribellate, sarete divorati dalla spada, perché la bocca del Signore ha parlato» (Is 1,10-20). Il Signore per bocca del profeta Geremia rivela al suo popolo che Lui mai ha chiesto né sacrifici e né olocausti. Una cosa sola Lui ha chiesto: l’obbedienza alla sua Parola, l’ascolto della sua voce. Dice il Signore degli eserciti, Dio d’Israele: Aggiungete pure i vostri olocausti ai vostri sacrifici e mangiatene la carne! Io però non parlai né diedi ordini sull’olocausto e sul sacrificio ai vostri padri, quando li feci uscire dalla terra d’Egitto, ma ordinai loro: “Ascoltate la mia voce, e io sarò il vostro Dio e voi sarete il mio popolo; camminate sempre sulla strada che vi prescriverò, perché siate felici”. Ma essi non ascoltarono né prestarono orecchio alla mia parola; anzi, procedettero ostinatamente secondo il loro cuore malvagio e, invece di rivolgersi verso di me, mi hanno voltato le spalle. Da quando i vostri padri sono usciti dall’Egitto fino ad oggi, io vi ho inviato con assidua premura tutti i miei servi, i profeti; ma non mi hanno ascoltato né prestato orecchio, anzi hanno reso dura la loro cervìce, divenendo peggiori dei loro padri. Dirai loro tutte queste cose, ma non ti ascolteranno; li chiamerai, ma non ti risponderanno. Allora dirai loro: Questa è la nazione che non ascolta la voce del Signore, suo Dio, né accetta la correzione. La fedeltà è sparita, è stata bandita dalla loro bocca (Ger 7,21-28). Nei profeti c’è una concordanza perfetta. C’è una sola Parola. C’è una sola richiesta da parte del Signore: Che si ascolti la sua voce. Qual è la sua voce? Quella scritta sulle Due Tavole dell’Alleanza, quella scritta sul rotolo della Legge e dei Profeti. Ma anche che si ascolti la voce del Signore ogni qualvolta Lui parla per mezzo dei suoi profeti. Ecco come risuona la voce del profeta Samuele agli orecchi del re Saul: «Il Signore gradisce forse gli olocausti e i sacrifici quanto l’obbedienza alla voce del Signore? Ecco, obbedire è meglio del sacrificio, essere docili è meglio del grasso degli arieti. Sì, peccato di divinazione è la ribellione, e colpa e terafìm l’ostinazione. Poiché hai rigettato la parola del Signore, egli ti ha rigettato come re» (1Sam 15,22-23). Quale amore chiede oggi il Signore al suo popolo? La piena obbedienza alla sua Parola che è Parola di amore, misericordia, compassione, pietà, giustizia, perdono. Non esiste Parola del Signore che non sia una Parola perché l’uomo ami l’altro uomo. Si ama obbedendo alla Parola. Dove non c’è obbedienza alla Parola non c’è amore. Mai potrà essercene. È questo oggi lo stato spirituale del cristiano: lui crede di amare disattendendo, disobbedendo, trascurando, rinnegando, alterando, rifiutando la Parola del Signore. Nella nostra santissima fede l’amore è obbedienza e l’obbedienza è amore. L’obbedienza è solo alla Parola e alla voce del Signore nostro Dio. LEGGIAMO Os 6,1-6 “Venite, ritorniamo al Signore: egli ci ha straziato ed egli ci guarirà. Egli ci ha percosso ed egli ci fascerà. Dopo due giorni ci ridarà la vita e il terzo ci farà rialzare, e noi vivremo alla sua presenza. Affrettiamoci a conoscere il Signore, la sua venuta è sicura come l’aurora. Verrà a noi come la pioggia d’autunno, come la pioggia di primavera che feconda la terra”. Che dovrò fare per te, Èfraim, che dovrò fare per te, Giuda? Il vostro amore è come una nube del mattino, come la rugiada che all’alba svanisce. Per questo li ho abbattuti per mezzo dei profeti, li ho uccisi con le parole della mia bocca e il mio giudizio sorge come la luce: poiché voglio l’amore e non il sacrificio, la conoscenza di Dio più degli olocausti. Ora è cosa giusta mettere in luce una verità troppo spesso dimenticata, trascurata, negletta, rigettata, spesso anche calpestata. L’Alleanza stipulata al Signore è Alleanza bilaterale. Una volta che essa viene trasgredita, disattesa, infranta, lacerata con la disobbedienza, non è più in potere dell’uomo stipularla di nuovo. È Dio che dovrà stipularla di nuovo. Tutto è dalla sua volontà. Questo vale anche per la Nuova Alleanza. Una volta che è infranta è il Signore che deve volere che essa si stipuli nuovamente. Questo significa che nulla è più dalla volontà dell’uomo. Tutto è invece dalla volontà di Dio. Da Lui è partito l’invito a stipulare l’Alleanza e da Lui sempre deve ripartire. Il Signore ha posto una clausola essenziale da osservare perché Lui possa stipulare nuovamente l’Alleanza con l’uomo. La clausola è questa: l’uomo deve pentirsi del male fatto al suo Signore, chiedere umilmente perdono, fare ritorno nell’obbedienza, con la promessa di essere fedele per tutti i giorni della sua vita. Oggi questa clausola non è più vera per l’uomo. Si vuole rimanere nell’Alleanza con Dio, ma senza l’obbligo di ascoltare la sua voce, senza alcun impegno di osservare la sua Legge, i suoi Comandi, i suoi Statuti. Oggi si vuole trasgredire tutti i Comandamenti e ogni altra Parola del Signore, rimanere in questo stato di disobbedienza ed accostarsi ai Sacramenti. Questa è modalità diabolica di concepire l’Alleanza con il nostro Dio e Signore. Dobbiamo sempre ricordarci che l’Alleanza è grazia che discende dall’Alto e ogni condizione è posta dal nostro Dio. Mai potrà esistere l’alleanza senza il rispetto delle condizioni stabilite dal Signore. I ministri del Signore sono obbligati a insegnare ogni Legge e ogni Norma riguardanti l’Alleanza che il Signore ha stipulato con essi nel suo sangue. Oggi però sappiamo che queste Leggi e queste Norme non vengono più né insegnate e né rispettate. Ci si appella ad una misericordia del Signore senza alcun pentimento, alcuna conversione, alcun ritorno nella Legge, nella Parola, nel Vangelo. Questo non ritorno viene giustificato in nome della fragilità della natura umana. Poiché la natura umana è debole, non possiamo non peccare. Ignoriamo che chi ha dato la Legge è lo stesso che ci ha creato. Ignoriamo che chi ci ha creato non solo ci ha dato la Legge, ci ha dato anche la grazia per poter osservare la Legge. Come è dono la Legge così è dono la grazia e tutte e due vengono dal Signore. Una verità va detta ed anche questa viene da Dio. L’uomo deve fare bene attenzione a non oltrepassare i limiti del male. Quando questi limiti vengono oltrepassati, non c’è ritorno indietro. Superati questi limiti non c’è più spazio né per la conversione e né per il pentimento. Questi limiti da non oltrepassare hanno un nome: Peccato contro lo Spirito Santo: Impugnare la verità conosciuta, invidia della grazia altrui, ostinazione nei peccati, disperazione della salute, presunzione di salvarsi senza merito, impenitenza finale. Ecco come Gesù annuncia questa verità: Perciò io vi dico: qualunque peccato e bestemmia verrà perdonata agli uomini, ma la bestemmia contro lo Spirito non verrà perdonata. A chi parlerà contro il Figlio dell’uomo, sarà perdonato; ma a chi parlerà contro lo Spirito Santo, non sarà perdonato, né in questo mondo né in quello futuro (Mt 12,31-32). Sui limiti del male oltrepassati ecco il grido del Signore per mezzo del profeta Geremia: Questo popolo ha un cuore indocile e ribelle; si voltano indietro e se ne vanno, e non dicono in cuor loro: «Temiamo il Signore, nostro Dio, che dona la pioggia autunnale e quella primaverile a suo tempo, che custodisce per noi le settimane fissate per la messe». Le vostre iniquità hanno sconvolto quest’ordine e i vostri peccati tengono lontano da voi il benessere; poiché tra il mio popolo si trovano malvagi, che spiano come cacciatori in agguato, pongono trappole per prendere uomini. Come una gabbia piena di uccelli, così le loro case sono piene di inganni; perciò diventano grandi e ricchi. Sono grassi e pingui, oltrepassano i limiti del male; non difendono la causa, non si curano della causa dell’orfano, non difendono i diritti dei poveri. Non dovrei forse punirli? Oracolo del Signore. Di una nazione come questa non dovrei vendicarmi? Cose spaventose e orribili avvengono nella terra: i profeti profetizzano menzogna e i sacerdoti governano al loro cenno, e il mio popolo ne è contento. Che cosa farete quando verrà la fine? (Ger 5,23-31). L’Alleanza è un dono non un diritto. È grazia che ci viene offerta dal Signore nostro Dio e si può vivere solo per grazia. È dono la Legge. È dono la grazia. Tutto è per dono del nostro Dio. LETTURA DEL VANGELO O Dio, ti ringrazio perché non sono come gli altri uomini, ladri, ingiusti, adùlteri, e neppure come questo pubblicano. Digiuno due volte alla settimana e pago le decime di tutto quello che possiedo. Chi eleva al Signore questa preghiera evidentemente non conosce la Parola del nostro Dio. Noi possiamo esaminare la nostra vita servendoci del nostro cuore. Ma anche la possiamo esaminare avendo come metro di misura e di comparazione la Parola del Signore. Ecco un esempio di un esame della nostra vita operato dal nostro cuore: Oracolo del peccato nel cuore del malvagio: non c’è paura di Dio davanti ai suoi occhi; perché egli s’illude con se stesso, davanti ai suoi occhi, nel non trovare la sua colpa e odiarla. Le sue parole sono cattiveria e inganno, rifiuta di capire, di compiere il bene. Trama cattiveria nel suo letto, si ostina su vie non buone, non respinge il male (Sal 36,2-5). Ecco invece un esempio di esame della nostra vita partendo dalla Parola del Signore. “Può l’uomo essere più retto di Dio, o il mortale più puro del suo creatore? Ecco, dei suoi servi egli non si fida e nei suoi angeli trova difetti, quanto più in coloro che abitano case di fango, che nella polvere hanno il loro fondamento! Come tarlo sono schiacciati, sono annientati fra il mattino e la sera, senza che nessuno ci badi, periscono per sempre. Non viene forse strappata la corda della loro tenda, sicché essi muoiono, ma senza sapienza?” (Gb 4,17-21). Dal profondo a te grido, o Signore; Signore, ascolta la mia voce. Siano i tuoi orecchi attenti alla voce della mia supplica. Se consideri le colpe, Signore, Signore, chi ti può resistere? Ma con te è il perdono: così avremo il tuo timore. Io spero, Signore. Spera l’anima mia, attendo la sua parola. L’anima mia è rivolta al Signore più che le sentinelle all’aurora. Più che le sentinelle l’aurora, Israele attenda il Signore, perché con il Signore è la misericordia e grande è con lui la redenzione. Egli redimerà Israele da tutte le sue colpe (Sal 130,1-8). Tu vai incontro a quelli che praticano con gioia la giustizia e si ricordano delle tue vie. Ecco, tu sei adirato perché abbiamo peccato contro di te da lungo tempo e siamo stati ribelli. Siamo divenuti tutti come una cosa impura, e come panno immondo sono tutti i nostri atti di giustizia; tutti siamo avvizziti come foglie, le nostre iniquità ci hanno portato via come il vento. Nessuno invocava il tuo nome, nessuno si risvegliava per stringersi a te; perché tu avevi nascosto da noi il tuo volto, ci avevi messo in balìa della nostra iniquità. Ma, Signore, tu sei nostro padre; noi siamo argilla e tu colui che ci plasma, tutti noi siamo opera delle tue mani. Signore, non adirarti fino all’estremo, non ricordarti per sempre dell’iniquità (Is 64,4-7). Questa distinzione sempre va fatta. Parlare dal cuore del nostro Dio e parlare dal nostro cuore non sono la stessa cosa. Oggi noi invece pensiamo che tutto debba provenire dal nostro cuore. Quali sono i frutti di questo pensiero? Ci stiamo tutti trasformando in creatori di una religione nuova. Una religione nuova che dichiara ormai vecchia e sorpassata, non più all’altezza dei tempi, ogni religione del passato. Qual è il fondamento di questa nuova religione? La costruzione di una umanità nuova nella quale tutto deve venire dal cuore dell’uomo. Una religione nuova senza più né la grazia e né la verità che vengono da Dio. Una religione nuova senza più il Dio Trinità, senza il Verbo Incarnato e Crocifisso, senza lo Spirito Santo il Creatore del cuore nuovo, senza la Chiesa, Luce delle genti in Cristo, con Cristo, per Cristo. Una religione nuova nella quale viene sacrificata la vera fede in nome di una fede senza alcun solido fondamento. Una religione nuova che non si costruisce più sulla roccia della Parola di Dio, di Cristo Gesù, della verità dello Spirito Santo. Una religione nuova che si innalza sulla sabbia del pensiero dell’uomo. In questa religione nuova non deve più esistere il soprannaturale. Dio non si deve manifestare. La Vergine Maria deve chiudersi nella sua reggia celeste. La Chiesa deve abbandonare ogni riferimento a Cristo Crocifisso e Risorto e farsi compagna di viaggio di un uomo che ha rinunciato ad essere uomo. Questa è la nuova religione che vogliamo fondare, anzi che abbiamo già iniziato a fondare. È la religione della presunzione dell’uomo di essere giusto dinanzi a Dio perché tutto misura dal suo cuore, dai suoi desideri, dalla sua volontà. Poiché ho desiderio e volontà di fare del male ai fratelli, lo faccio. Sono giusto dinanzi al Signore. Anzi sono santissimo dinanzi al mondo. La nostra ormai sta divenendo la nuova religione del soffocamento della verità nell’ingiustizia. LEGGIAMO IL TESTO DI Lc 18,9-14 Disse ancora questa parabola per alcuni che avevano l’intima presunzione di essere giusti e disprezzavano gli altri: «Due uomini salirono al tempio a pregare: uno era fariseo e l’altro pubblicano. Il fariseo, stando in piedi, pregava così tra sé: “O Dio, ti ringrazio perché non sono come gli altri uomini, ladri, ingiusti, adùlteri, e neppure come questo pubblicano. Digiuno due volte alla settimana e pago le decime di tutto quello che possiedo”. Il pubblicano invece, fermatosi a distanza, non osava nemmeno alzare gli occhi al cielo, ma si batteva il petto dicendo: “O Dio, abbi pietà di me peccatore”. Io vi dico: questi, a differenza dell’altro, tornò a casa sua giustificato, perché chiunque si esalta sarà umiliato, chi invece si umilia sarà esaltato». La religione della presunzione è triste, assai triste. È la religione dell’esaltazione di sé e del disprezzo di tutti gli altri. Questa religione non è quella voluta da Cristo Gesù. Cristo Gesù vuole invece la religione dell’umiltà, solo dell’umiltà. Ma cosa è l’umiltà che Gesù pone a fondamento della sua religione? L’umiltà posta da Gesù a fondamento della sua religione è vedere ogni uomo come lo vede il Signore. È amare ogni uomo come lo ama il Signore. È servire ogni uomo come lo serve il Signore. L’umiltà è spogliazione di ogni nostro pensiero, desiderio, volontà per assumere pensieri, desideri, volontà del nostro Dio. Ecco allora l’esame della propria vita che sempre ogni uomo dovrà fare: La mia vita in ogni suo momento è dalla volontà, dal pensiero, dal desiderio del mio Dio o la vivo dalla mia volontà, dai miei pensieri, dai miei desideri, dal mio cuore, dalla mia mente? Volontà, pensieri, desideri di Dio non sono però quelli da noi immaginati. Sono invece quelli che il Signore nostro Dio ha fissato sulla pietra, sul rotolo del Libro, nel suo Vangelo, in tutta la sua rivelazione. La Parola va però presa, letta, compresa nella sua pienezza di rivelazione, senza nulla aggiungere, ma anche senza nulla togliere: Ogni parola di Dio è purificata nel fuoco; egli è scudo per chi in lui si rifugia. Non aggiungere nulla alle sue parole, perché non ti riprenda e tu sia trovato bugiardo (Pr 30,5-6). Lo scritto di Dio per noi va dal primo versetto della Genesi fino all’ultimo dei Libri Canonici che è l’Apocalisse di San Giovanni Apostolo. Paolo invita i Corinzi a restare sempre a ciò che è scritto: Ognuno ci consideri come servi di Cristo e amministratori dei misteri di Dio. Ora, ciò che si richiede agli amministratori è che ognuno risulti fedele. A me però importa assai poco di venire giudicato da voi o da un tribunale umano; anzi, io non giudico neppure me stesso, perché, anche se non sono consapevole di alcuna colpa, non per questo sono giustificato. Il mio giudice è il Signore! Non vogliate perciò giudicare nulla prima del tempo, fino a quando il Signore verrà. Egli metterà in luce i segreti delle tenebre e manifesterà le intenzioni dei cuori; allora ciascuno riceverà da Dio la lode. Queste cose, fratelli, le ho applicate a modo di esempio a me e ad Apollo per vostro profitto, perché impariate dalle nostre persone a stare a ciò che è scritto, e non vi gonfiate d’orgoglio favorendo uno a scapito di un altro. Chi dunque ti dà questo privilegio? Che cosa possiedi che tu non l’abbia ricevuto? E se l’hai ricevuto, perché te ne vanti come se non l’avessi ricevuto? (1Cor 4,1-7). La religione della presunzione rigetta ciò che ci è stato donato. Ecco cosa ci è stato donato: Dio infatti ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna. Dio, infatti, non ha mandato il Figlio nel mondo per condannare il mondo, ma perché il mondo sia salvato per mezzo di lui. Chi crede in lui non è condannato; ma chi non crede è già stato condannato, perché non ha creduto nel nome dell’unigenito Figlio di Dio (Gv 3,16-18). La religione dell’umiltà sempre accoglie il dono di Dio e si lascia rinnovare, santificare, guarire, sanare da questo dono. La religione della presunzione del fariseo, non ha bisogno della grazia di Dio. Questa religione si fa da se stessa, per se stessa. La religione dell’umiltà del pubblicano è la religione che sa che solo il Signore può perdonare i nostri peccati e solo per sua grazia si può vivere di fedeltà alla sua Parola. La religione della presunzione è separata dalla Parola. La religione dell’umiltà è interamente edificata sulla roccia della Parola del Signore. Madre di Dio, Vergine consacrata alla Parola del Signore, liberaci dalla religione della presunzione. Facci della vera religione dell’umiltà. Tu ci aiuterai e noi faremo dell’obbedienza alla Parola la sola nostra religione fino all’ultimo istante della nostra vita. Amen. 
</p>


<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
