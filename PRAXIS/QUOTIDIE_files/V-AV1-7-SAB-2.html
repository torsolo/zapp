<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Sabato della I Settimana del Tempo di Avvento
</p>

<p>
<u>ANTIFONA</u> / I saggi rifulgeranno come lo splendore del firmamento; coloro che insegneranno a molti la giustizia brilleranno come stelle per sempre. (Dn 12,3)
</p>

<p>
ATTO PENITENZIALE / Fratelli, per celebrare degnamente i santi misteri, riconosciamo i nostri peccati. / C: Signore, che sei la pienezza di verità e di grazia, abbi pietà di noi. / A: Signore, pietà. / C: Cristo, che ti sei fatto povero per arricchirci, abbi pietà di noi. / A: Cristo, pietà. / C: Signore, che sei venuto a fare di noi il tuo popolo santo, abbi pietà di noi. / A: Signore, pietà. / C: Dio Onnipotente abbia misericordia di voi, perdoni i vostri peccati e vi conduca alla vita eterna. / A: Amen.
</p>

<p>
<u>ANTIFONA</u> / O Dio, che nel vescovo sant’Ambrogio ci hai dato un insigne maestro della fede cattolica e un esempio di apostolica fortezza, suscita nella Chiesa uomini secondo il tuo cuore, che la guidino con coraggio e sapienza. Per il nostro Signore Gesù Cristo, tuo Figlio, che è Dio, e vive e regna con te, nell’unità dello Spirito Santo, per tutti i secoli dei secoli.
</p>

<p>
<u>LETTURA1</u> / Dal libro del profeta Isaia. (Is 30, 19-21.23-26) / Popolo di Sion, che abiti a Gerusalemme, tu non dovrai più piangere. A un tuo grido di supplica [il Signore] ti farà grazia; appena udrà, ti darà risposta. Anche se il Signore ti darà il pane dell'afflizione e l'acqua della tribolazione, non si terrà più nascosto il tuo maestro; i tuoi occhi vedranno il tuo maestro, i tuoi orecchi sentiranno questa parola dietro di te: «Questa è la strada, percorretela», caso mai andiate a destra o a sinistra. Allora egli concederà la pioggia per il seme che avrai seminato nel terreno, e anche il pane, prodotto della terra, sarà abbondante e sostanzioso; in quel giorno il tuo bestiame pascolerà su un vasto prato. I buoi e gli asini che lavorano la terra mangeranno biada saporita, ventilata con la pala e con il vaglio. Su ogni monte e su ogni colle elevato scorreranno canali e torrenti d'acqua nel giorno della grande strage, quando cadranno le torri. La luce della luna sarà come la luce del sole e la luce del sole sarà sette volte di più, come la luce di sette giorni, quando il Signore curerà la piaga del suo popolo e guarirà le lividure prodotte dalle sue percosse. / C: Parola di Dio. / A: Rendiamo grazie a Dio.
</p>

<p>
<u>PSALMUS</u> / (Sal 146) <b>Beati coloro che aspettano il Signore.</b> / È bello cantare inni al nostro Dio, è dolce innalzare la lode. Il Signore ricostruisce Gerusalemme, raduna i dispersi d'Israele. / Risana i cuori affranti e fascia le loro ferite. Egli conta il numero delle stelle e chiama ciascuna per nome. / Grande è il Signore nostro, grande nella sua potenza; la sua sapienza non si può calcolare. Il Signore sostiene i poveri, ma abbassa fino a terra i malvagi.
</p>

<p>
<u>ACCLAMATIO</u> / Alleluia, Alleluia. / Il Signore è nostro giudice, nostro legislatore, nostro re: egli ci salverà. (Is 33,22) / Alleluia.
</p>

<p>
<u>VANGELO</u> / Dal Vangelo secondo Matteo (Mt 9, 35-10,1.6-8) / In quel tempo, Gesù percorreva tutte le città e i villaggi, insegnando nelle loro sinagoghe, annunciando il vangelo del Regno e guarendo ogni malattia e ogni infermità. Vedendo le folle, ne sentì compassione, perché erano stanche e sfinite come pecore che non hanno pastore. Allora disse ai suoi discepoli: «La messe è abbondante, ma sono pochi gli operai! Pregate dunque il signore della messe, perché mandi operai nella sua messe!». Chiamati a sé i suoi dodici discepoli, diede loro potere sugli spiriti impuri per scacciarli e guarire ogni malattia e ogni infermità. E li inviò ordinando loro: «Rivolgetevi alle pecore perdute della casa d'Israele. Strada facendo, predicate, dicendo che il regno dei cieli è vicino. Guarite gli infermi, risuscitate i morti, purificate i lebbrosi, scacciate i demòni. Gratuitamente avete ricevuto, gratuitamente date». / C: Parola del Signore. / A: Lode a Te o Cristo.
</p>

<p>
<u>OREMUS</u> / Il Signore viene per mantenere le sue promesse: egli porta consolazione e pace a chi lo accoglie con fede. Per questo diciamo insieme: <b>Consola il tuo popolo, Signore.</b> / Signore, la tua Chiesa gusta ogni giorno il pane dell'afflizione e l'acqua della tribolazione: donale forza, perchè ti sia fedele nel cammino della passione. Preghiamo: / Signore, il tuo popolo ha fame della Parola che salva: non fargli mancare maestri e testimoni del tuo vangelo. Preghiamo: / Signore, il male dilaga nel mondo e i piccoli e i poveri ne sono le prime vittime: scuoti le nostre coscienze, perchè ci impegniamo in prima persona. Preghiamo: / Signore, di fronte alle disgrazie e alle prove della vita spesso restiamo smarriti e sconvolti: donaci di credere che, per la tua grazia, niente è perduto nella vita dell'uomo. Preghiamo: / Signore, nel nostro mondo nessuno fa nulla per nulla: aiuta la nostra comunità parrocchiale a dar prova di gratuità e di vero amore. Preghiamo: / Per i malati incurabili. / Per gli animatori della pastorale parrocchiale. / Accogli, o Padre, la nostra preghiera e fa' che sappiamo impegnarci lealmente ogni giorno nell'annuncio del vangelo, perchè sia sperimentata attorno a noi la presenza del Signore che salva. Per Cristo nostro Signore. Amen.
</p>

<p>
<u>OFFERTORIO</u> / Venga su di noi, o Padre, il tuo Santo Spirito, nella celebrazione dei divini misteri, e ci riempia di quella luce evangelica che fece di sant’Ambrogio un ardente apostolo della fede. Per Cristo nostro Signore.
</p>

<p>
<u>PREFAZIO</u> / E' veramente cosa buona e giusta, nostro dovere e fonte di salvezza, lodarti e ringraziarti sempre, Dio onnipotente ed eterno, per Cristo nostro Signore. Tu doni alla tua Chiesa la gioia di celebrare la festa di sant'Ambrogio, con i suoi esempi la rafforzi, con i suoi insegnamenti l'ammaestri, con la sua intercessione la proteggi. Per questo dono della tua benevolenza, uniti agli angeli e ai santi, con voce unanime cantiamo l'inno della tua lode: Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Il buon pastore dona la vita per il suo gregge. (Gv 10,11)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / O Dio, che ci hai rinnovati con la potenza misteriosa di questo sacramento, fa’ che alla scuola di sant’Ambrogio vescovo camminiamo da forti sulla via della salvezza, per giungere alla gioia del convito eterno. Per Cristo nostro Signore.
</p>

<h3>LECTIO</h3>

<h5>Evangelizo</h5>

<p>
San [Padre] Pio da Pietrelcina (1887-1968) cappuccino / «Vedendo le folle ne sentì compassione, perché erano stanche e sfinite» / La speranza nella misericordia inesauribile di Dio ci sostiene nel tumulto delle passioni e nell’ondata delle contrarietà; con fiducia accorriamo verso il sacramento della penitenza dove il Signore ci aspetta in ogni momento come un Padre misericordioso. Certo, davanti a lui, siamo ben coscienti di non meritare il suo perdono; eppure non dubitiamo della sua infinita misericordia. Dimentichiamo dunque i nostri peccati, come ha fatto Dio prima di noi. / Non bisogna tornare, né col pensiero, né in confessione, sulle colpe di cui ci siamo già accusati durante confessioni precedenti. Grazie al nostro sincero pentimento, il Signore le ha perdonate, una volta per tutte. Voler tornare sulle colpe già perdonate, soltanto per esserne ancora una volta assolti, o soltanto perché dubitiamo che siano state realmente e pienamente perdonate, non è forse una mancanza di fiducia nella bontà divina? Se può darti qualche conforto, puoi ripensare alle offese che hai fatto alla giustizia di Dio, alla sua sapienza, alla sua misericordia, ma soltanto per piangere le lacrime salutari del pentimento e dell’amore.
</p>

<h5>DiBruno</h5>

<p>
Come pecore che non hanno pastore (Mt 9,35-10,1-6-8) / Il Pastore sopra ogni altro pastore, nell’Antico Testamento, è il sacerdote che insegna ad ogni figlio d’Israele la volontà di Dio contenuta nella sua Parola. Il Pastore deve essere legato alla volontà di Dio contenuta nella Parola come l’albero alla terra. Se lui si separa dalla volontà di Dio contenuta nella Parola, non è più Pastore secondo Dio. O abbandona le pecore al peccato, alla disobbedienza, alla trasgressione, all’immoralità, all’idolatria, oppure si serve delle pecore per pascere se stesso. Sono stati i Pastori la vera causa del traviamento del popolo di Dio. Nel profeta Osea sono essi i responsabili di ogni disastro morale, spirituale, economico, politico, sociale: “Non c’è infatti sincerità né amore, né conoscenza di Dio nel paese. Si spergiura, si dice il falso, si uccide, si ruba, si commette adulterio, tutto questo dilaga e si versa sangue su sangue. Per questo è in lutto il paese e chiunque vi abita langue, insieme con gli animali selvatici e con gli uccelli del cielo; persino i pesci del mare periscono. Ma nessuno accusi, nessuno contesti; contro di te, sacerdote, muovo l’accusa. Tu inciampi di giorno e anche il profeta con te inciampa di notte e farò perire tua madre. Perisce il mio popolo per mancanza di conoscenza. Poiché tu rifiuti la conoscenza, rifiuterò te come mio sacerdote; hai dimenticato la legge del tuo Dio e anch’io dimenticherò i tuoi figli. Tutti hanno peccato contro di me; cambierò la loro gloria in ignominia” (Os 4,1-7). / A queste parole così severe, si aggiungono quelle del profeta Isaia con le quali il Signore denuncia un degrado mai raggiunto prima: “Voi tutte, bestie dei campi, venite a mangiare; voi tutte, bestie della foresta, venite. I suoi guardiani sono tutti ciechi, non capiscono nulla. Sono tutti cani muti, incapaci di abbaiare; sonnecchiano accovacciati, amano appisolarsi. Ma questi cani avidi, che non sanno saziarsi, sono i pastori che non capiscono nulla. Ognuno segue la sua via, ognuno bada al proprio interesse, senza eccezione. «Venite, io prenderò del vino e ci ubriacheremo di bevande inebrianti. Domani sarà come oggi, e molto più ancora»” (Is 56,9-12). Quando i pastori raggiungono questi abissi di immoralità, per il popolo non vi è alcuna speranza di salvezza. Esso è consumato da idolatria e immoralità. Anche ai tempi di Gesù la condizione spirituale e morale del popolo di Dio era pessima, sempre a causa dei pastori. Essendo scribi, farisei, sadducei, capi dei sacerdoti, anziani del popolo, tutti intenti a curare la gloria delle loro persone, delle pecore loro affidate non se ne interessavano. Anzi le angariavano con le loro umane tradizioni, fatte passare per Legge di Mosè e per divina volontà. Sono stati questi pastori che hanno voluto la morte di Gesù per crocifissione. / <b>In quel tempo, Gesù percorreva tutte le città e i villaggi, insegnando nelle loro sinagoghe, annunciando il vangelo del Regno e guarendo ogni malattia e ogni infermità. Vedendo le folle, ne sentì compassione, perché erano stanche e sfinite come pecore che non hanno pastore. Allora disse ai suoi discepoli: «La messe è abbondante, ma sono pochi gli operai! Pregate dunque il signore della messe, perché mandi operai nella sua messe!». Chiamati a sé i suoi dodici discepoli, diede loro potere sugli spiriti impuri per scacciarli e guarire ogni malattia e ogni infermità. E li inviò ordinando loro: «Rivolgetevi alle pecore perdute della casa d’Israele. Strada facendo, predicate, dicendo che il regno dei cieli è vicino. Guarite gli infermi, risuscitate i morti, purificate i lebbrosi, scacciate i demòni. Gratuitamente avete ricevuto, gratuitamente date».</b> / Gesù è il Buon Pastore, il Bel Pastore che prende a cuore la cura delle pecore che il Signore ogni giorno gli manda. Non solo. Manda i suoi discepoli in missione perché manifestino ad ogni uomo la grande misericordia con la quale il Signore Dio ha stabilito di amare il suo gregge. Ciò chiede loro di fare è ciò che Lui sta facendo, e per questo dona loro il potere di operare segni e prodigi. Il fine della compassione è però una solo: convincere gli uomini che il regno di Dio è in mezzo a loro. Tutto però dovrà essere vissuto con uno stile di vita nuovo, virtuoso, avvolto dalla grande gratuità. Così predicando, operando, vivendo, essi si renderanno credibili e gli uomini potranno aderire al loro invito alla conversione e così entrare nel regno che viene. / Madre di Dio, Angeli, Santi, fateci discepoli di Gesù dallo stile altamente evangelico. 
</p>

<h5>GetUpAndWalk</h5>

<p>
Oggi apriamo giornali, accendiamo il televisore e vediamo desolazione, persone in grande sofferenza, nel mondo e nel nostro paese. Spegniamo, prendiamo in mano il cellulare: altrettanti messaggi, chiamate, notifiche di amici, parenti, colleghi, conoscenze che non stanno bene di salute o sono veramente giù di morale, stanno faticando tanto, alcuni sono intrappolati in situazioni particolarmente difficoltose. Usciamo di casa e il ballo di sofferenza continua davanti ai nostri occhi.<br>
Ora sediamoci in un luogo tranquillo. Chiudiamo gli occhi. Ascoltiamo Gesù predicare. Qual è la buona notizia che la sua parola ci rivela oggi? Lasciamo il ricordo di momenti pesanti o disperati fluire e accogliamo con lui gli insegnamenti, le guarigioni, la gioia, la vicinanza di parenti o amici. Forse possiamo anche sentire la commozione di Gesù nel guarirci.<br>
L’etimologia ci insegna che la compassione è un movimento che parte dalle viscere, non solo dal cuore, è forse il legame più forte tra due essere umani che esista e indubbiamente incita all’azione. Gesù agisce e ci chiede di seguire il suo esempio partendo da ciò che abbiamo sperimentato.<br>
Impariamo dal suo spirito a parlare di Dio, di amore, di fratellanza, a compiere gesti importanti e soprattutto ad avere un atteggiamento che sappia trasmettere un po’ di ciò che abbiamo ricevuto senza mai dimenticare in chi siamo radicati. / A chi scelgo di rivolgere un gesto di carità oggi? A chi le mie parole possono offrire speranza? Quale luogo della mia vita merita la mia compassione? (Virginie Kubler)
</p>

<h5>Preghiamo</h5>

<p>
Vieni o Spirito Santo in me<br>
con il tuo fuoco ardente,<br>
con la tua luce che risplende.<br>
Accendi il mio cuore<br>
e rendilo capace di amare,<br>
la mia mente e rendila capace<br>
di capire quello che devo fare,<br>
i miei occhi e rendili capaci di vedere<br>
le cose meravigliose che mi doni,<br>
la mia vita e rendila capace<br>
di comunicare gioia a quelli<br>
che mi sono accanto<br>
e accendi la mia voglia di fare<br>
e rendila capace di collaborare<br>
per un mondo più bello.
</p>

<p>
O Ambrogio santo, Padre, Maestro e Pastore: noi ricorriamo a Te.<br>
Conserva integra in noi la fede cristiana,<br>
accresci l'amore alla Chiesa raccolta<br>
intorno al successore di Pietro, rinnova il fervore della carità.<br>
Fa' che, esortati dalla tua parola e seguendo il tuo esempio,<br>
amiamo fermamente la giustizia, veneriamo nei poveri e<br>
nei sofferenti Cristo Gesù e rendiamo più pura la nostra vita.<br>
II Signore Gesù ascolti la tua preghiera per noi,<br>
che ci onoriamo del tuo nome,<br>
ci edifichiamo dei tuoi esempi e ci conformiamo ai tuoi insegnamenti.<br>
Amen.
</p>

<h5>Scritti</h5>

<p>
Si ravvivi la fede in ciò in cui abbiamo creduto / Dice il Signore: Se qualcuno entrerà attraverso di me sarà salvo; entrerà, uscirà e troverà i pascoli (Gv 10,9). Entrerà cioè nella fede, uscirà dalla fede verso la visione - dal credere al contemplare - troverà i pascoli, cioè il banchetto eterno. Le sue pecore troveranno dunque i pascoli, perché chi lo segue con cuore semplice si nutre a un pascolo di erba eternamente verde. Cosa sono dunque i pascoli di queste pecore se non la gioia interiore di un paradiso verdeggiante? Pascolo degli eletti è la presenza del volto di Dio e mentre questo volto viene incessantemente contemplato, il cuore si nutre senza sosta del cibo della vita ... Cerchiamo, dunque, fratelli amatissimi, questi pascoli dove gioiremo con l'adunanza festosa di tanti eletti. Questa gioia di chi partecipa alla festa sia per noi un invito. Quando la gente celebra una festa in occasione di una solennità per la dedicazione di una chiesa, ci affrettiamo tutti per trovarci insieme, e ognuno cerca di essere presente ritenendo di patire un grave danno se non assiste alla festa, fonte di gioia per tutti. Ecco, in cielo si ha la gioia degli eletti e tutti si allietano gli uni per gli altri per essere radunati insieme e noi, invece, tiepidi nell'amore per le realtà eterne, non ardiamo di desiderio, non cerchiamo di partecipare a una così grande festa ... Fratelli, ravviviamo il fuoco nel nostro animo, si ravvivi la fede in ciò in cui abbiamo creduto; il nostro desiderio si infiammi per le realtà celesti. Amare in tal modo è già essere in cammino. Nessuna avversità ci distolga dalla gioia della festa interiore, perché se uno desidera raggiungere la meta che si è proposto, nessuna asprezza del cammino sarà in grado di cambiare il suo desiderio. Nessuna forma di ricchezza ci seduca con il suo fascino, perché è stolto il viandante che lungo il cammino si ferma a guardare prati ameni e cosi non raggiunge la meta che si era prefissata. L'animo, dunque, aneli con ogni suo desiderio alla patria eterna. (Gregorio Magno, Omelie sui vangeli I,14,5-6)
</p>

<h5>Citazioni</h5>

<p>
(S. Giovanni Crisostomo)<br>
Un amico fedele<br>
è un balsamo nella vita,<br>
è la più sicura protezione.<br>
Potrai raccogliere tesori d'ogni genere<br>
ma nulla vale quanto un amico sincero.<br>
Al solo vederlo, l'amico suscita nel cuore<br>
una gioia che si diffonde in tutto l'essere.<br>
Con lui si vive una unione profonda<br>
che dona all'animo gioia inesprimibile.<br>
Il suo ricordo ridesta la nostra mente<br>
e la libera da molte preoccupazioni.<br>
Queste parole hanno senso<br>
solo per chi ha un vero amico;<br>
per chi, pur incontrandolo tutti i giorni,<br>
non ne avrebbe mai abbastanza.
</p>


<span class="backlinks">
</span>

</div>
</div>
</body>
</html>
