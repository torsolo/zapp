<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / 22 febbraio, festa Cattedra di San Pietro Apostolo
</p>

<p>
<u>ANTIFONA</u> / Dice il Signore a Simon Pietro: «Io ho pregato per te, perché la tua fede non venga meno. E tu, una volta convertito, conferma i tuoi fratelli». (Lc 22,32) 
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>GLORIA</u> / Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / Dio onnipotente, concedi che tra gli sconvolgimenti del mondo non si turbi la tua Chiesa, che hai fondato sulla roccia della professione di fede dell’apostolo Pietro. Per il nostro Signore Gesù Cristo. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Compi la tua opera di annunciatore del Vangelo, adempi il tuo ministero</b> / Dalla prima lettera di san Pietro apostolo (1Pt 5,1-4) / Carissimi, esorto gli anziani che sono tra voi, quale anziano come loro, testimone delle sofferenze di Cristo e partecipe della gloria che deve manifestarsi: pascete il gregge di Dio che vi è affidato, sorvegliandolo non perché costretti ma volentieri, come piace a Dio, non per vergognoso interesse, ma con animo generoso, non come padroni delle persone a voi affidate, ma facendovi modelli del gregge. E quando apparirà il Pastore supremo, riceverete la corona della gloria che non appassisce. / Parola di Dio.
</p>

<p>
<u>PSALMUS</u> / (Sal 22) <b>Il Signore è il mio pastore: non manco di nulla</b> / Su pascoli erbosi mi fa riposare, ad acque tranquille mi conduce. Rinfranca l'anima mia, mi guida per il giusto cammino a motivo del suo nome. R. / Anche se vado per una valle oscura, non temo alcun male, perché tu sei con me. Il tuo bastone e il tuo vincastro mi danno sicurezza. R. / Davanti a me tu prepari una mensa sotto gli occhi dei miei nemici. Ungi di olio il mio capo; il mio calice trabocca. R. / Sì, bontà e fedeltà mi saranno compagne tutti i giorni della mia vita, abiterò ancora nella casa del Signore per lunghi giorni. R.
</p>

<p>
<u>ACCLAMATIO</u> / Lode e onore a te, Signore Gesù / Tu sei Pietro e su questa pietra edificherò la mia Chiesa e le potenze degli inferi non prevarranno su di essa. (Mt16,18) / Lode e onore a te, Signore Gesù.
</p>

<p>
<u>VANGELO</u> / <b>Tu sei Pietro, e a te darò le chiavi del regno dei cieli</b> / Dal Vangelo secondo Matteo (Mt 16,13-19) / In quel tempo, Gesù, giunto nella regione di Cesarèa di Filippo, domandò ai suoi discepoli: «La gente, chi dice che sia il Figlio dell'uomo?». Risposero: «Alcuni dicono Giovanni il Battista, altri Elìa, altri Geremìa o qualcuno dei profeti». Disse loro: «Ma voi, chi dite che io sia?». Rispose Simon Pietro: «Tu sei il Cristo, il Figlio del Dio vivente». E Gesù gli disse: «Beato sei tu, Simone, figlio di Giona, perché né carne né sangue te lo hanno rivelato, ma il Padre mio che è nei cieli. E io a te dico: tu sei Pietro e su questa pietra edificherò la mia Chiesa e le potenze degli inferi non prevarranno su di essa. A te darò le chiavi del regno dei cieli: tutto ciò che legherai sulla terra sarà legato nei cieli, e tutto ciò che scioglierai sulla terra sarà sciolto nei cieli». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Fratelli e sorelle, in comunione con il papa, che presiede alla carità di tutta la Chiesa, rendiamo grazie al Padre per la missione affidata all’apostolo Pietro e ai suoi successori e chiediamogli di rafforzare la nostra fede. Preghiamo insieme e diciamo: <b>Proteggi la tua Chiesa, Signore.</b> / Dio provvidente, sostieni la Chiesa sparsa su tutta la terra, in unità con Pietro, perché sia perseverante nell’insegnamento degli apostoli, nello spezzare il pane, nella preghiera e nell’unione fraterna. Noi ti preghiamo. / Pastore buono, guarda con benevolenza il nostro papa N., che hai scelto come successore dell’apostolo Pietro, perché edifichi con la parola e l’esempio il gregge a lui affidato. Noi ti preghiamo. / Dio della salvezza, consola quanti sono provati nella fede o si sono allontanati da te, perché riconoscano in Gesù l’amico che sostiene nelle fatiche e tende la mano per ridare fiducia. Noi ti preghiamo. / Padre misericordioso, soccorri, mediante la sollecitudine di tutta la comunità ecclesiale, i senzatetto, i disoccupati, i detenuti, gli emarginati, perché sperimentino la tua paternità e la solidarietà dei fratelli. Noi ti preghiamo. / Signore della vita e della storia, ispira propositi santi a tutti i membri del tuo popolo, perché crescano nell’impegno missionario e nella testimonianza della carità. Noi ti preghiamo. / O Padre della gloria, che hai rivelato all’apostolo Pietro il mistero di Cristo tuo Figlio, illumina le nostre menti, perché sappiamo riconoscere colui che hai mandato e possiamo giungere alla beatitudine promessa a chi crede e mette in pratica la tua parola. Per Cristo nostro Signore.
</p>

<p>
<u>OFFERTORIO</u> / Accogli con bontà, o Padre, le preghiere e le offerte della tua Chiesa, perché con l’insegnamento del beato apostolo Pietro manteniamo integra la fede e sotto la sua guida giungiamo all’eredità eterna. Per Cristo nostro Signore.
</p>

<p>
<u>PREFAZIO</u> / <b>Gli apostoli, pastori del popolo di Dio</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno, per Cristo Signore nostro. Pastore eterno, tu non abbandoni il tuo gregge, ma lo custodisci e proteggi sempre per mezzo dei santi apostoli, e lo conduci attraverso i tempi sotto la guida di coloro che tu stesso hai eletto vicari del tuo Figlio e hai costituito pastori. Per questo dono della tua benevolenza, uniti agli Angeli e agli Arcangeli, ai Troni e alle Dominazioni e alla moltitudine delle schiere celesti, cantiamo con voce incessante l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Simon Pietro disse a Gesù: «Tu sei il Cristo, il Figlio del Dio vivente». Rispose Gesù: «Tu sei Pietro, e su questa pietra edificherò la mia Chiesa». (Mt 16,16.18)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / O Dio, che nella festa dell’apostolo Pietro ci hai rinvigoriti con la comunione al Corpo e al Sangue di Cristo, fa’ che questo santo scambio, nel quale si attua la nostra redenzione, sia per noi sacramento di unità e di pace. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / Omelia attribuita a San Giovanni Crisostomo (ca 345-407)<br>
vescovo d'Antiochia poi di Costantinopoli, dottore della Chiesa
</p>

<p>
L'apostolo Pietro e il profeta Elia<br>
"Tu sei Pietro e su questa pietra edificherò la mia Chiesa" (Mt 16,18)<br>
Pietro doveva ricevere le chiavi della Chiesa, o piuttosto, le chiavi dei cieli, e doveva vedersi affidare un popolo numeroso. Cosa gli dice infatti il Signore? "Tutto ciò che legherai sulla terra sarà legato nei cieli, e tutto ciò che scioglierai sulla terra sarà sciolto nei cieli" (Mt 16,19). Poiché Pietro aveva un carattere un po' brusco, se fosse stato senza peccato, quale perdono avrebbero ricevuto i discepoli da lui? Ecco per quale ragione la grazia divina lo ha lasciato cadere in qualche errore, perché l'essere provato lo rendesse più ben disposto verso gli altri.
</p>

<p>
<div style='padding-left: 30pt'>
  Vedi come Dio può lasciar e qualcuno cadere nel peccato: Pietro, il corifeo degli apostoli, il fondamento incrollabile, la roccia indistruttibile, il primo della Chiesa, il porto inespugnabile, la torre incrollabile, questo Pietro che aveva detto a Cristo: "Anche se dovessi morire con te, non ti rinnegherò" (Mt 26,35), Pietro che per rivelazione divina aveva confessato la verità: "Tu sei il Cristo, il Figlio del Dio vivente" (Mt 16,16). (...)
</div>
</p>

<p>
<div style='padding-left: 30pt'>
  Ma, come ho detto, Dio dispose così e permise che Pietro peccasse, perché aveva in vista di affidargli un popolo numeroso, e pensò che la sua durezza, unita alla non peccabilità, lo rendesse impietoso verso i fratelli. Cadde nel peccato, così che al ricordo del proprio errore e della bontà del Signore, potesse testimoniare agli altri una grazia di filantropia, secondo il disegno divino da Dio stabilito. La caduta è stata permessa a colui che avrebbe avuta affidati la Chiesa, la colonna delle Chiese, il porto della fede, la caduta è stata permessa a Pietro, il dottore dell'universo, perché il perdono ricevuto restasse il fondamento del suo amore agli altri.
</div>
</p>

<p>
<u>DIBRUNO-21</u> / A te darò le chiavi del regno dei cieli<br>
LUNEDÌ 22 FEBBRAIO (Mt 16,13-19)<br>
Oggi la Chiesa celebra la Cattedra di Pietro Apostolo. Il Sommo Pontefice è il Pastore di tutta la Chiesa e gode di un carisma particolarissimo che è anche del Concilio Ecumenico, sempre però riunito cum Petro e sub Petro: si tratta del carisma dell’infallibilità. Ecco come la Costituzione Dogmatica “Pastor Aeternus” (18 Luglio 1870) parla di questo particolarissimo carisma: “Lo Spirito Santo infatti, non è stato promesso ai successori di Pietro per rivelare, con la sua ispirazione, una nuova dottrina, ma per custodire con scrupolo e per far conoscere con fedeltà, con la sua assistenza, la rivelazione trasmessa dagli Apostoli, cioè il deposito della fede. Fu proprio questa dottrina apostolica che tutti i venerabili Padri abbracciarono e i santi Dottori ortodossi venerarono e seguirono, ben sapendo che questa Sede di San Pietro si mantiene sempre immune da ogni errore in forza della divina promessa fatta dal Signore, nostro Salvatore, al Principe dei suoi discepoli: “Io ho pregato per te, perché non venga meno la tua fede, e tu, una volta convertito, conferma i tuoi fratelli”. Questo indefettibile carisma di verità e di fede fu dunque divinamente conferito a Pietro e ai suoi successori in questa Cattedra, perché esercitassero il loro eccelso ufficio per la salvezza di tutti, perché l’intero gregge di Cristo, distolto dai velenosi pascoli dell’errore, si alimentasse con il cibo della celeste dottrina e perché, dopo aver eliminato ciò che porta allo scisma, tutta la Chiesa si mantenesse una e, appoggiata sul suo fondamento, resistesse incrollabile contro le porte dell’inferno.<br>
Ma poiché proprio in questo tempo, nel quale si sente particolarmente il bisogno della salutare presenza del ministero Apostolico, si trovano parecchie persone che si oppongono al suo potere, riteniamo veramente necessario proclamare, in modo solenne, la prerogativa che l’unigenito Figlio di Dio si è degnato di legare al supremo ufficio pastorale. Perciò Noi, mantenendoci fedeli alla tradizione ricevuta dai primordi della fede cristiana, per la gloria di Dio nostro Salvatore, per l’esaltazione della religione Cattolica e per la salvezza dei popoli cristiani, con l’approvazione del sacro Concilio proclamiamo e definiamo dogma rivelato da Dio che il Romano Pontefice, quando parla ex cathedra, cioè quando esercita il suo supremo ufficio di Pastore e di Dottore di tutti i cristiani, e in forza del suo supremo potere Apostolico definisce una dottrina circa la fede e i costumi, vincola tutta la Chiesa, per la divina assistenza a lui promessa nella persona del beato Pietro, gode di quell’infallibilità con cui il divino Redentore volle fosse corredata la sua Chiesa nel definire la dottrina intorno alla fede e ai costumi: pertanto tali definizioni del Romano Pontefice sono immutabili per se stesse, e non per il consenso della Chiesa. Se qualcuno quindi avrà la presunzione di opporsi a questa Nostra definizione, Dio non voglia!: sia anatema”. Ecco i limiti della sua infallibilità: una dottrina circa la fede e i costumi che vincola tutta la Chiesa. Si tratta però di definizione e non di semplice parola. È atto supremo della sua potestà.<br>
In quel tempo, Gesù, giunto nella regione di Cesarèa di Filippo, domandò ai suoi discepoli: «La gente, chi dice che sia il Figlio dell’uomo?». Risposero: «Alcuni dicono Giovanni il Battista, altri Elia, altri Geremia o qualcuno dei profeti». Disse loro: «Ma voi, chi dite che io sia?». Rispose Simon Pietro: «Tu sei il Cristo, il Figlio del Dio vivente». E Gesù gli disse: «Beato sei tu, Simone, figlio di Giona, perché né carne né sangue te lo hanno rivelato, ma il Padre mio che è nei cieli. E io a te dico: tu sei Pietro e su questa pietra edificherò la mia Chiesa e le potenze degli inferi non prevarranno su di essa. A te darò le chiavi del regno dei cieli: tutto ciò che legherai sulla terra sarà legato nei cieli, e tutto ciò che scioglierai sulla terra sarà sciolto nei cieli».<br>
Chi è Pietro? È colui che sempre dirà al gregge del Signore chi è il suo vero Cristo e qual è la sua vera Parola e la sua vera interpretazione nello Spirito Santo. L’obbedienza alla fede definita, dogmatica, obbliga ogni fedele in Cristo Gesù. Chi si sottrae a questa fede sappia che non confessa il vero Cristo né obbedisce al vero Vangelo della salvezza. Insegue i suoi pensieri e cammina per le sue vie.<br>
Madre della Redenzione, Angeli, Santi, fate che crediamo ad ogni verità definita.
</p>

<p>
<u>SILVESTRINI-21</u> / Le chiavi del regno... La liturgia odierna proclama la funzione dell'apostolo Pietro: roccia sulla quale Gesù ha edificato e costruisce sempre la Chiesa. “Sei Pietro (pietra, roccia); su questa roccia costruirò la mia Chiesa, e la potenza della morte non avrà il sopravvento su di essa”. Pietro, attraverso i suoi successori, prosegue quella missione affidatagli fin dal suo primo incontro con Gesù. Anche se situata in tempo di Quaresima, la festa di oggi costituisce un invito ad esaminare il nostro modo di essere anche noi Chiesa, per rivedere il nostro rapporto con Cristo costruttore della comunità, la nostra fedeltà ai Pastori e la nostra collaborazione alla vita ecclesiale. L'affermazione profetica del Signore è espressa al futuro: “costruirò”. La storia della Chiesa dimostra l'esistenza di tante circostanze nelle quali quella profezia è stata tradita da battezzati che hanno trascurato l'obbligo di essere costruttori della Chiesa, corpo mistico del Signore. Ma l'assistenza dello Spirito Santo ha consolidato la fede e ha assicurato la continuità del valore infallibile del magistero di Pietro. “Ho pregato per te, che non venga meno la tua fede, e tu, quando ti sarai ravveduto, conferma i tuoi fratelli” (antifona d'inizio). Pietro ricorda che i pastori devono essere modelli del gregge. Ma l'unione con lo stesso apostolo, che possiede “le chiavi del regno dei cieli”, è certezza di un cammino sicuro nella ricerca di Dio. La fedeltà nei confronti della Chiesa implica la fedeltà nei riguardi dei pastori. La festa di oggi ci sia particolarmente di sprone per la preghiera per Papa Francesco e per i suoi successori.
</p>

<p>
<u>LOYOLA-21</u> / Avviene un gioco di specchi che parte da un paio di domande poste da Gesù ai discepoli. Fa un sondaggio. Chiede cosa pensi di lui la gente: stando a sentire le persone che lo hanno incontrato o hanno sentito parlare di lui, quale identità viene fuori? Cosa si pensa in giro di Gesù? Emergono differenti opinioni: il Battista, Elia, uno dei profeti. Circolano varie interpretazioni che concorrono a definirlo.
</p>

<p>
Gesù rincara la dose. Rivolge la domanda chiamando in causa i discepoli che ha di fronte, li interpella direttamente. Agli occhi dei discepoli, chi è Gesù? Vivendo accanto a lui, gomito a gomito, quale esperienza e quale visione hanno di lui? Risponde Pietro: il Cristo di Dio. Poco dopo, tuttavia, una precisazione: Pietro trova la risposta all’interno della relazione col Padre.
</p>

<p>
Qui comincia il gioco di specchi. Pietro, rapportandosi a Dio, conosce l’identità di Gesù e la afferma; Gesù a sua volta, dopo aver ascoltato Pietro, lo definisce la pietra su cui costruirà. Pietro conosce Gesù e Gesù rivela Pietro. Gesù si trova in Pietro e Pietro in Gesù.
</p>

<p>
È un gioco di specchi. Col passare del tempo mi comprendo, mi conosco, faccio esperienza di me, e al tempo stesso faccio esperienza di essere consegnato a me. Quando, fermandomi a contemplare chi sono e cosa capisco di me, mi ritrovo faccia a faccia con me, posso diventare consapevole che chi sono io, la mia identità non parte da me. Non sono l’origine di me, non sono l’inizio. Mi scopro piuttosto consegnato a me, e quindi già da sempre in relazione. / In quale occasione hai fatto esperienza di conoscere qualcosa di te attraverso la relazione con qualcun altro?
</p>

<p>
Quale posto occupa l’esperienza di essere in relazione con gli altri e con Dio nella tua vita?
</p>

<p>
Quale relazione poni oggi sotto lo sguardo del Signore?
</p>

<p>
Carmine Carano SJ
</p>

<p>
<u>LettureBose</u> / Poni te stesso davanti al tuo volto / [Dice il Signore:] "Hai fatto questo e ho taciuto (Sal 49[50],21), ma mentre aspettavo che ti pentissi, tu invece - come dice l'Apostolo - con la tua durezza e il cuore impenitente accumuli collera su di te per il giorno dell'ira e della rivelazione del giusto giudizio di Dio (Rm 2,5). Hai creduto empiamente che fossi simile a te (Sal 49[50],21). Per te è poca cosa che le tue azioni ti siano gradite; credi che siano gradite anche a me. Poiché non sopporti un Dio che ricompensa secondo i meriti, vuoi che sia tuo complice e vuoi che divida con te la tua preda come un giudice corrotto. Hai creduto empiamente che fossi simile a te, mentre tu non vuoi essere simile a me. Sta scritto: Siate perfetti come il Padre vostro che è nei cieli, il quale fa sorgere il suo sole sopra i buoni e sopra i malvagi (Mt 5,48.45). Tu non hai voluto imitare colui che offre i suoi doni anche ai malvagi, perché stando seduto, sparli anche dei buoni (Sal 49[50], 20). Hai creduto empiamente che fossi simile a te. Ti rimprovererò (Sal 49 [50],21). Quando Dio, il nostro si manifesterà e verrà, e non tacerà (Sal 49 [50],3), io ti rimprovererò. E che cosa ti farò rimproverandoti? Che cosa ti farò? Ora tu non ti vedi; farò in modo che tu ti veda ... Che cosa farò dunque? Porrò te stesso davanti al tuo volto (Sal 49 [50],21). Perché vuoi essere nascosto a te stesso? Tu volgi le spalle a te stesso, non ti vedi. Farò in modo che tu ti veda. Ciò che hai gettato dietro le tue spalle lo porrò dinanzi al tuo volto e tu vedrai la tua bruttezza non per correggerti, ma per vergognarti". E allora, poiché [il Signore] dice queste cose, fratelli, colui al quale sono rivolte deve disperarsi? Forse che quella città cui fu detto: "Ancora tre giorni e Ninive sarà distrutta" (Gn 3,4) non fu capace in quei tre giorni di convertirsi, pregare, piangere e meritare che le fosse condonata la pena incombente? ... E dunque fa' tu ora quello che Dio minaccia di farti. Togli te stesso dalle tue spalle dove non ti puoi vedere, dove nascondi ciò che hai fatto, e poni te stesso davanti al tuo volto. (Agostino di Ippona, Esposizioni sui salmi 49,28) 
</p>

<p>
<u>LuigiMariaEpicoco</u> / L'urgenza della fede / <br>
La festa della cattedra di Pietro non poteva avere un Vangelo diverso da quello di oggi: "Chi dice la gente che io sia?". I discepoli gli danno tutte le risposte che avevano appreso dalle folle: "un profeta, un grande maestro, un uomo onesto, la reincarnazione di Elia, Giovanni Battista sotto mentite spoglie..." insomma, considerazioni abbastanza lusinghiere. Ma ciò che sta a cuore a Gesù è sapere in quale di quelle caselle i discepoli lo avevano collocato: "e voi chi dite che io sia?". E' Pietro che risponde a questa domanda, come un impulso interiore forte: "Tu sei il Cristo, il Figlio del Dio vivente". Che è come dire: "Tu non sei semplicemente uno onesto, intelligente, devoto, pio, bravo. Tu sei molto di più. Tu sei quello che tutti, in fondo in fondo, aspettano nella vita. L'unica cosa che "compie" la vita, che le dà un carattere non di provvisorietà ma di completezza. In pratica tu sei il senso sotteso a tutto". Gesù comprende che questa intuizione non viene da Pietro ma attraverso Pietro. E in questo senso l’amore che abbiamo al Papa è sempre amore per ciò che accade attraverso di lui.  E la risposta di Gesù a questa affermazione è la risposta a un'altra domanda altrettanto urgente per il discepolo: "Chi è davvero Pietro?". È bello ricordarsi che ogni volta che entriamo dentro il mistero di Cristo in qualche maniera troviamo la risposta a ciò che siamo noi. Più progrediamo in Lui, più capiamo chi siamo noi. Questa è l'urgenza della fede. È l'urgenza non di chi si aliena dal mondo, o da se stesso, ma è l'urgenza di chi entrando dentro il rapporto con questo Dio, capisce fondamentalmente chi è, perchè è nato, e perchè vale la pena la vita. Il nostro attaccamento a Cristo, è l'attaccamento a Qualcuno che risponde a quella domanda: "Chi sono io veramente?". Vivere senza cercare una risposta a questo interrogativo è un po’ come non vivere autenticamente. Ma la festa di oggi ci ricorda che non solo è possibile fare questa domanda, ma che esiste anche la possibilità della risposta.
</p>

<p>
<u>MichaelDavideSemeraro</u> / Le reti / Una parola di papa Benedetto XVI, unitamente al suo esempio nel rimettere il ministero petrino nelle mani di altri, ci aiuta a entrare nello spirito più profondo di questa festa: «Pietro, per tutti i tempi, dev'essere il custode della comunione con Cristo; deve guidare alla comunione con Cristo; deve preoccuparsi che la rete non si rompa e possa così perdurare la comunione universale. Solo insieme possiamo essere con Cristo, che è il Signore di tutti. Responsabilità di Pietro è di garantire così la comunione con Cristo con la carità di Cristo, guidando alla realizzazione di questa carità nella vita di ogni giorno» (BENEDETTO XVI, Udienza generale del 07/06/2006). Nella medesima catechesi il Papa evocava quegli altri simboli che sono normalmente legati alla figura di Pietro e al ministero del suo successore: la «pietra» (Mt 16,18) e le «chiavi» (16,19). Eppure, è come se l’immagine della rete, che ci riconduce al primo istante dell’incontro tra Simone e il Maestro di Galilea, ci riportasse non solo più indietro nell’avventura di incontro tra Gesù e Pietro, ma pure ci ricordasse la cosa più importante del ministero del vescovo di Roma: evitare in tutti i modi che la rete della comunione nella Chiesa si rompa e, se ciò avvenisse, cercare in tutti i modi di riparare le reti. È lo stesso apostolo che, alla fine della sua vita e al tramonto del suo ministero, sembra essere preoccupato fondamentalmente del fatto che venga garantito, all’interno della comunità, un ministero di unità e di amore. Il primo passo che sembra necessario perché questo ministero sia svolto nella logica stessa del Vangelo, sembra essere una dedizione piena di dolcezza: «pascete il gregge di Dio che vi è affidato, sorvegliandolo non perché costretti ma volentieri, come piace a Dio, non per vergognoso interesse, ma con animo generoso» (1Pt 5,2). Memore del suo lavoro di un tempo e delle sue lunghe notti in mare in attesa che i pesci riempissero le reti quasi per una dolce costrizione, Simon Pietro sa, e ricorda anche agli altri pastori, quanto sia diverso il mestiere del pescatore da quello del cacciatore. In questo senso, tutti i pastori nella Chiesa sono chiamati a farsi «modelli del gregge» (5,3) in quest’attitudine di amorosa pazienza che accompagna il cammino dei fedeli, nella consapevolezza che essi non appartengono a se stessi, ma vanno condotti all’unico Pastore che è Cristo Signore. La festa di oggi sembra creare un continuo dinamismo tra l’opera che appartiene solo a Dio, e avviene nel segreto e nell’intimità del cuore di ciascuno dei suoi figli, e la mediazione che la Chiesa è chiamata continuamente ad assicurare. Questo perché l’esperienza personale della fede possa ritrovarsi in un respiro sempre più ampio di comunione che, proprio per il fatto di garantire la verità dell’amore, assicura i necessari limiti e gli aiuti necessari perché tutti custodiscano la verità della fede.
</p>

<p>
<u>RobertoPasolini</u> / Custodi di misericordia / Nell’anno giubilare della misericordia, papa Francesco ha voluto ricollocare al centro della vita della Chiesa la misericordia divina, non tanto come arricchimento di una vita cristiana sempre a rischio di essere mediocre o sbiadita, ma come prima responsabilità battesimale che il corpo di Cristo è tenuto a incarnare in ogni tempo e in ogni luogo: «Siamo chiamati ad essere i collaboratori di Dio in un’impresa così fondamentale e unica come quella di testimoniare con la nostra esistenza la forza della grazia che trasforma e la potenza dello Spirito che rinnova. Lasciamo che il Signore ci liberi da ogni tentazione che allontana dall’essenziale della nostra missione, e riscopriamo la bellezza di professare la fede nel Signore Gesù. La fedeltà al ministero bene si coniuga con la misericordia di cui vogliamo fare esperienza. Nella Sacra Scrittura, d’altronde, fedeltà e misericordia sono un binomio inseparabile. Dove c’è l’una, là si trova anche l’altra, e proprio nella loro reciprocità e complementarietà si può vedere la presenza stessa del Buon Pastore. La fedeltà che ci è richiesta è quella di agire secondo il cuore di Cristo» (Omelia per la celebrazione eucaristica, 22 febbraio 2016). Le parole con cui il santo Padre ha celebrato la festa della cattedra di Pietro ci ricordano cosa sia veramente «essenziale» da cogliere nella memoria liturgica odierna, senza scivolare nel fascino che la gestione di un «potere» è sempre in grado di suscitare: «A te darò le chiavi del regno dei cieli: tutto ciò che legherai sulla terra sarà legato nei cieli, e tutto ciò che scioglierai sulla terra sarà sciolto nei cieli» (Mt 16,19). Nel giorno in cui tutte le comunità cristiane sono invitate a saper riconoscere nella sede di Roma il punto di riferimento e di garanzia per la propria fede nel Vangelo, non va dimenticato che l’unico potere ricevuto dall’apostolo Pietro quando, mosso dallo Spirito, ha potuto riconoscere in Gesù di Nazaret «il Cristo, il Figlio del Dio vivente» (16,16), non può mai tradursi in un’autorità tesa a disciplinare la libertà umana, ma in un servizio rivolto a custodire la libertà di Dio che, attraverso le «sofferenze di Cristo», desidera rendere tutta l’umanità «partecipe della gloria che deve manifestarsi» (1Pt 5,1). Non dovrebbe mai sfuggire dalla nostra memoria il fatto che quella «pietra» (Mt 16,18) solida e sicura su cui «Simone, figlio di Giona» (16,17) ha ricevuto la promessa delle «chiavi del regno dei cieli» (16,19) è un luogo dove «né carne né sangue» (16,17) conferiscono il diritto di essere e di poter rimanere. Pietro stesso dovrà compiere un doloroso cammino di purificazione davanti alla misericordia di Cristo, per poter diventare un autentico modello «del gregge» (1Pt 5,3) capace di «confermare i fratelli» (cf. Lc 22,32) nell’unica speranza del Vangelo e della vita nuova in Cristo. I discepoli del Signore risorto sparsi per il mondo possono giustamente essere lieti di avere nel vescovo di Roma un visibile punto di riferimento per la propria fede e un segno di unità con ogni assemblea che confessa la fede nel Vangelo. Tuttavia non devono dimenticare che «non senza ragione è stato consegnato a uno solo ciò che doveva essere comunicato a tutti» (san Leone Magno), cioè che tale autorità non può mai identificarsi con la gestione di un privilegio, ma con la custodia della misericordia. Quella misericordia che Pietro, primo tra gli apostoli, ha avuto la grazia di sperimentare attraverso l’azione dello Spirito. Del resto, ciò che impedisce persino alle «potenze degli inferi» (Mt 16,18) di far vacillare la cattedra di Pietro è solo la fedeltà di Dio che promana dal mistero pasquale e abilita ogni cristiano a interpretare la propria esistenza come un generoso servizio da realizzare «non perché costretti ma volentieri, come piace a Dio» (1Pt 5,2), e a porsi di fronte al mistero dell’altro – con la sua differenza e la sua unicità – «non come padroni» (5,3), ma come collaboratori di gioia (cf 2Cor 1,24).
</p>

<p>
<u>HomilyVoice-21</u> / PRIMA LETTURA / Pascete il gregge di Dio che vi è affidato, sorvegliandolo non perché costretti ma volentieri, come piace a Dio, non per vergognoso interesse, ma con animo generoso, non come padroni delle persone a voi affidate, ma facendovi modelli del gregge. Mentre è in navigazione verso Gerusalemme, l’Apostolo Paolo lascia se stesso agli Anziani di Efeso come modello da imitare.  Non solo. Li avvisa sui pericoli nei quali domani potrebbero incorrere. Leggiamo il suo saluto di commiato: “Da Mileto mandò a chiamare a Èfeso gli anziani della Chiesa. Quando essi giunsero presso di lui, disse loro:  «Voi sapete come mi sono comportato con voi per tutto questo tempo, fin dal primo giorno in cui arrivai in Asia: ho servito il Signore con tutta umiltà, tra le lacrime e le prove che mi hanno procurato le insidie dei Giudei;  non mi sono mai tirato indietro da ciò che poteva essere utile, al fine di predicare a voi e di istruirvi, in pubblico e nelle case, testimoniando a Giudei e Greci la conversione a Dio e la fede nel Signore nostro Gesù. Ed ecco, dunque, costretto dallo Spirito, io vado a Gerusalemme, senza sapere ciò che là mi accadrà. So soltanto che lo Spirito Santo, di città in città, mi attesta che mi attendono catene e tribolazioni.  Non ritengo in nessun modo preziosa la mia vita, purché conduca a termine la mia corsa e il servizio che mi fu affidato dal Signore Gesù, di dare testimonianza al vangelo della grazia di Dio. E ora, ecco, io so che non vedrete più il mio volto, voi tutti tra i quali sono passato annunciando il Regno.  Per questo attesto solennemente oggi, davanti a voi, che io sono innocente del sangue di tutti, perché non mi sono sottratto al dovere di annunciarvi tutta la volontà di Dio. Vegliate su voi stessi e su tutto il gregge, in mezzo al quale lo Spirito Santo vi ha costituiti come custodi per essere pastori della Chiesa di Dio, che si è acquistata con il sangue del proprio Figlio. So so che dopo la mia partenza verranno fra voi lupi rapaci, che non risparmieranno il gregge; perfino in mezzo a voi sorgeranno alcuni a parlare di cose perverse, per attirare i discepoli dietro di sé.  Per questo vigilate, ricordando che per tre anni, notte e giorno, io non ho cessato, tra le lacrime, di ammonire ciascuno di voi. E ora vi affido a Dio e alla parola della sua grazia, che ha la potenza di edificare e di concedere l’eredità fra tutti quelli che da lui sono santificati. Non ho desiderato né argento né oro né il vestito di nessuno. Voi sapete che alle necessità mie e di quelli che erano con me hanno provveduto queste mie mani. In tutte le maniere vi ho mostrato che i deboli si devono soccorrere lavorando così, ricordando le parole del Signore Gesù, che disse: “Si è più beati nel dare che nel ricevere!”» (At 20.17-35). Alle Parole degli Atti vanno aggiunte le tre Lettere Pastorali: Prima e Seconda Lettera a Timoteo e Lettera a Tito.  Altro materiale lo troviamo nelle due Lettere scritte ai Corinzi. L’Apostolo Pietro tratteggia invece per gli Anziani delle Chiese un programma pastorale, fatto di poche regole, ma che rivelano il suo cuore e la sua passione per il gregge del Signore. / LEGGIAMO 1Pt 5,1-4 / Esorto gli anziani che sono tra voi, quale anziano come loro, testimone delle sofferenze di Cristo e partecipe della gloria che deve manifestarsi: pascete il gregge di Dio che vi è affidato, sorvegliandolo non perché costretti ma volentieri, come piace a Dio, non per vergognoso interesse, ma con animo generoso, non come padroni delle persone a voi affidate, ma facendovi modelli del gregge. E quando apparirà il Pastore supremo, riceverete la corona della gloria che non appassisce. L’Apostolo Giovanni nell’Apocalisse è voce dello Spirito Santo che rivela agli Angeli delle sette Chiese in cosa sono mancanti e perché non sono dei buoni pastori. Dice anche in cosa si devono ravvedere. Poi nel Vangelo ricorda a tutti i pastori del gregge di Cristo Gesù che loro hanno un solo Pastore da imitare: Gesù Signore. All’angelo della Chiesa che è a Èfeso scrivi: “Così parla Colui che tiene le sette stelle nella sua destra e cammina in mezzo ai sette candelabri d’oro. Conosco le tue opere, la tua fatica e la tua perseveranza, per cui non puoi sopportare i cattivi. Hai messo alla prova quelli che si dicono apostoli e non lo sono, e li hai trovati bugiardi. Sei perseverante e hai molto sopportato per il mio nome, senza stancarti. Ho però da rimproverarti di avere abbandonato il tuo primo amore. Ricorda dunque da dove sei caduto, convèrtiti e compi le opere di prima. Se invece non ti convertirai, verrò da te e toglierò il tuo candelabro dal suo posto. Tuttavia hai questo di buono: tu detesti le opere dei nicolaìti, che anch’io detesto. Chi ha orecchi, ascolti ciò che lo Spirito dice alle Chiese. Al vincitore darò da mangiare dall’albero della vita, che sta nel paradiso di Dio”. All’angelo della Chiesa che è a Smirne scrivi:  “Così parla il Primo e l’Ultimo, che era morto ed è tornato alla vita. Conosco la tua tribolazione, la tua povertà – eppure sei ricco – e la bestemmia da parte di quelli che si proclamano Giudei e non lo sono, ma sono sinagoga di Satana. Non temere ciò che stai per soffrire: ecco, il diavolo sta per gettare alcuni di voi in carcere per mettervi alla prova, e avrete una tribolazione per dieci giorni. Sii fedele fino alla morte e ti darò la corona della vita. Chi ha orecchi, ascolti ciò che lo Spirito dice alle Chiese. Il vincitore non sarà colpito dalla seconda morte”. All’angelo della Chiesa che è a Pèrgamo scrivi:  “Così parla Colui che ha la spada affilata a due tagli. So che abiti dove Satana ha il suo trono; tuttavia tu tieni saldo il mio nome e non hai rinnegato la mia fede neppure al tempo in cui Antìpa, il mio fedele testimone, fu messo a morte nella vostra città, dimora di Satana. Ma ho da rimproverarti alcune cose: presso di te hai seguaci della dottrina di Balaam, il quale insegnava a Balak a provocare la caduta dei figli d’Israele, spingendoli a mangiare carni immolate agli idoli e ad abbandonarsi alla prostituzione. Così pure, tu hai di quelli che seguono la dottrina dei nicolaìti. Convèrtiti dunque; altrimenti verrò presto da te e combatterò contro di loro con la spada della mia bocca. Chi ha orecchi, ascolti ciò che lo Spirito dice alle Chiese. Al vincitore darò la manna nascosta e una pietruzza bianca, sulla quale sta scritto un nome nuovo, che nessuno conosce all’infuori di chi lo riceve”. All’angelo della Chiesa che è a Tiàtira scrivi: “Così parla il Figlio di Dio, Colui che ha gli occhi fiammeggianti come fuoco e i piedi simili a bronzo splendente. Conosco le tue opere, la carità, la fede, il servizio e la costanza e so che le tue ultime opere sono migliori delle prime. Ma ho da rimproverarti che lasci fare a Gezabele, la donna che si dichiara profetessa e seduce i miei servi, insegnando a darsi alla prostituzione e a mangiare carni immolate agli idoli. Io le ho dato tempo per convertirsi, ma lei non vuole convertirsi dalla sua prostituzione. Ebbene, io getterò lei in un letto di dolore e coloro che commettono adulterio con lei in una grande tribolazione, se non si convertiranno dalle opere che ha loro insegnato. Colpirò a morte i suoi figli e tutte le Chiese sapranno che io sono Colui che scruta gli affetti e i pensieri degli uomini, e darò a ciascuno di voi secondo le sue opere. A quegli altri poi di Tiàtira che non seguono questa dottrina e che non hanno conosciuto le profondità di Satana – come le chiamano –, a voi io dico: non vi imporrò un altro peso, ma quello che possedete tenetelo saldo fino a quando verrò. Al vincitore che custodisce sino alla fine le mie opere darò autorità sopra le nazioni: le governerà con scettro di ferro, come vasi di argilla si frantumeranno, con la stessa autorità che ho ricevuto dal Padre mio; e a lui darò la stella del mattino. Chi ha orecchi, ascolti ciò che lo Spirito dice alle Chiese” (Ap 2,1-29). all’angelo della Chiesa che è a Sardi scrivi: “Così parla Colui che possiede i sette spiriti di Dio e le sette stelle. Conosco le tue opere; ti si crede vivo, e sei morto. Sii vigilante, rinvigorisci ciò che rimane e sta per morire, perché non ho trovato perfette le tue opere davanti al mio Dio. Ricorda dunque come hai ricevuto e ascoltato la Parola, custodiscila e convèrtiti perché, se non sarai vigilante, verrò come un ladro, senza che tu sappia a che ora io verrò da te. Tuttavia a Sardi vi sono alcuni che non hanno macchiato le loro vesti; essi cammineranno con me in vesti bianche, perché ne sono degni. Il vincitore sarà vestito di bianche vesti; non cancellerò il suo nome dal libro della vita, ma lo riconoscerò davanti al Padre mio e davanti ai suoi angeli. Chi ha orecchi, ascolti ciò che lo Spirito dice alle Chiese”. All’angelo della Chiesa che è a Filadèlfia scrivi: “Così parla il Santo, il Veritiero, Colui che ha la chiave di Davide: quando egli apre nessuno chiude e quando chiude nessuno apre. Conosco le tue opere. Ecco, ho aperto davanti a te una porta che nessuno può chiudere. Per quanto tu abbia poca forza, hai però custodito la mia parola e non hai rinnegato il mio nome. Ebbene, ti faccio dono di alcuni della sinagoga di Satana, che dicono di essere Giudei, ma mentiscono, perché non lo sono: li farò venire perché si prostrino ai tuoi piedi e sappiano che io ti ho amato. Poiché hai custodito il mio invito alla perseveranza, anch’io ti custodirò nell’ora della tentazione che sta per venire sul mondo intero, per mettere alla prova gli abitanti della terra. Vengo presto. Tieni saldo quello che hai, perché nessuno ti tolga la corona. Il vincitore lo porrò come una colonna nel tempio del mio Dio e non ne uscirà mai più. Inciderò su di lui il nome del mio Dio e il nome della città del mio Dio, della nuova Gerusalemme che discende dal cielo, dal mio Dio, insieme al mio nome nuovo. Chi ha orecchi, ascolti ciò che lo Spirito dice alle Chiese”. All’angelo della Chiesa che è a Laodicèa scrivi: “Così parla l’Amen, il Testimone degno di fede e veritiero, il Principio della creazione di Dio. Conosco le tue opere: tu non sei né freddo né caldo. Magari tu fossi freddo o caldo! Ma poiché sei tiepido, non sei cioè né freddo né caldo, sto per vomitarti dalla mia bocca. Tu dici: Sono ricco, mi sono arricchito, non ho bisogno di nulla. Ma non sai di essere un infelice, un miserabile, un povero, cieco e nudo. Ti consiglio di comperare da me oro purificato dal fuoco per diventare ricco, e abiti bianchi per vestirti e perché non appaia la tua vergognosa nudità, e collirio per ungerti gli occhi e recuperare la vista. Io, tutti quelli che amo, li rimprovero e li educo. Sii dunque zelante e convèrtiti. Ecco: sto alla porta e busso. Se qualcuno ascolta la mia voce e mi apre la porta, io verrò da lui, cenerò con lui ed egli con me. Il vincitore lo farò sedere con me, sul mio trono, come anche io ho vinto e siedo con il Padre mio sul suo trono. Chi ha orecchi, ascolti ciò che lo Spirito dice alle Chiese”» (Ap 3,1-22). «In verità, in verità io vi dico: chi non entra nel recinto delle pecore dalla porta, ma vi sale da un’altra parte, è un ladro e un brigante. Chi invece entra dalla porta, è pastore delle pecore. Il guardiano gli apre e le pecore ascoltano la sua voce: egli chiama le sue pecore, ciascuna per nome, e le conduce fuori. E quando ha spinto fuori tutte le sue pecore, cammina davanti a esse, e le pecore lo seguono perché conoscono la sua voce. Un estraneo invece non lo seguiranno, ma fuggiranno via da lui, perché non conoscono la voce degli estranei». Gesù disse loro questa similitudine, ma essi non capirono di che cosa parlava loro. Allora Gesù disse loro di nuovo: «In verità, in verità io vi dico: io sono la porta delle pecore. Tutti coloro che sono venuti prima di me, sono ladri e briganti; ma le pecore non li hanno ascoltati. Io sono la porta: se uno entra attraverso di me, sarà salvato; entrerà e uscirà e troverà pascolo. Il ladro non viene se non per rubare, uccidere e distruggere; io sono venuto perché abbiano la vita e l’abbiano in abbondanza. Io sono il buon pastore. Il buon pastore dà la propria vita per le pecore. Il mercenario – che non è pastore e al quale le pecore non appartengono – vede venire il lupo, abbandona le pecore e fugge, e il lupo le rapisce e le disperde; perché è un mercenario e non gli importa delle pecore. Io sono il buon pastore, conosco le mie pecore e le mie pecore conoscono me, così come il Padre conosce me e io conosco il Padre, e do la mia vita per le pecore. E ho altre pecore che non provengono da questo recinto: anche quelle io devo guidare. Ascolteranno la mia voce e diventeranno un solo gregge, un solo pastore. Per questo il Padre mi ama: perché io do la mia vita, per poi riprenderla di nuovo. Nessuno me la toglie: io la do da me stesso. Ho il potere di darla e il potere di riprenderla di nuovo. Questo è il comando che ho ricevuto dal Padre mio». Sorse di nuovo dissenso tra i Giudei per queste parole. Molti di loro dicevano: «È indemoniato ed è fuori di sé; perché state ad ascoltarlo?». Altri dicevano: «Queste parole non sono di un indemoniato; può forse un demonio aprire gli occhi ai ciechi?». Ricorreva allora a Gerusalemme la festa della Dedicazione. Era inverno. Gesù camminava nel tempio, nel portico di Salomone. Allora i Giudei gli si fecero attorno e gli dicevano: «Fino a quando ci terrai nell’incertezza? Se tu sei il Cristo, dillo a noi apertamente». Gesù rispose loro: «Ve l’ho detto, e non credete; le opere che io compio nel nome del Padre mio, queste danno testimonianza di me. Ma voi non credete perché non fate parte delle mie pecore. Le mie pecore ascoltano la mia voce e io le conosco ed esse mi seguono. Io do loro la vita eterna e non andranno perdute in eterno e nessuno le strapperà dalla mia mano. Il Padre mio, che me le ha date, è più grande di tutti e nessuno può strapparle dalla mano del Padre. Io e il Padre siamo una cosa sola» (Gv 10,1-30). L’Apostolo Giovanni ci offre due verità alle quali va data obbedienza perfetta, se si vuole che il gregge di Cristo Gesù sia ben custodito. La prima verità ci dice che spetta ai Pastori custodirsi insieme, aiutandosi e correggendosi l’un l’altro, per essere pastori secondo il cuore di Cristo. Spetta ai Pastori che sono sopra altri Pastori porre ogni attenzione affinché tutti i Pastori che sono sotto la loro vigilanza vengano sempre riportati nell’esercizio perfetto del loro ministero. Anche i Pastori devono lasciarsi governare dalla legge dell’unità, della comunione, della gerarchia.  Unità, comunione e gerarchia devono essere sempre una cosa sola. Quando questa cosa sola – unità, comunione e gerarchia – viene disgregata e allora che ogni male si introduce nel Gregge di Cristo. L’Apostolo Giovanni, potentissima voce dello Spirito Santo, ci rivela nel Vangelo la seconda verità da osservare: Come Cristo Gesù è il Buon Pastore perché Lui e il Padre sono una cosa sola; così ogni Pastore in Cristo sarà anche lui un Buon Pastore se è una cosa sola con Cristo Gesù.  Se lui e Cristo divengono due cose, allora lui non è più un buon Pastore. Chi si separa da Cristo diviene sempre un cattivo Pastore. Queste due verità: una cosa sola unità, comunione, gerarchia e una cosa sola: Cristo Gesù e il suo Pastore, mai dovranno essere trascurate. È in queste due verità la verità di ogni Pastore di Cristo Gesù in Cristo Gesù. Queste due verità oggi sono maltrattate, calpestate, disprezzate, addirittura anche odiate.  Quali sono i frutti di questo totale distacco da queste due verità? Ognuno è pastore dal suo cuore, non più dal cuore del Padre, per Cristo, nello Spirito Santo. Senza l’obbedienza a queste due verità il gregge soffre terribilmente. Non viene nutrito di verità e di grazia, ma di falsità, inganno, menzogna, peccato. Tutto è dalla verità del Pastore. / LETTURA DEL  <u>VANGELO</u> / io a te dico: tu sei Pietro e su questa pietra edificherò la mia Chiesa e le potenze degli inferi non prevarranno su di essa. Il Padre ha scelto Simon Pietro e lo ha costituito fondamento visibile sul quale Lui sempre edificherà, nello Spirito Santo, la Chiesa del Figlio suo, Gesù Cristo Signore nostro. A questa verità evangelica ne dobbiamo aggiungere una seconda. Il fondamento invisibile eterno della Chiesa del Dio vivente è Cristo Signore. La Chiesa è la Sposa di Cristo. Per questa sua sposa Cristo Gesù ha fatto molto di più che il Signore Dio per Israele, elevato da Lui a sua sposa (Ezechiele 16,1-63). La differenza è data dalla Croce. Cristo si è acquistata la sua Sposa a prezzo del suo sangue. Nel timore di Cristo, siate sottomessi gli uni agli altri: le mogli lo siano ai loro mariti, come al Signore; il marito infatti è capo della moglie, così come Cristo è capo della Chiesa, lui che è salvatore del corpo. E come la Chiesa è sottomessa a Cristo, così anche le mogli lo siano ai loro mariti in tutto. E voi, mariti, amate le vostre mogli, come anche Cristo ha amato la Chiesa e ha dato se stesso per lei, per renderla santa, purificandola con il lavacro dell’acqua mediante la parola, e per presentare a se stesso la Chiesa tutta gloriosa, senza macchia né ruga o alcunché di simile, ma santa e immacolata. Così anche i mariti hanno il dovere di amare le mogli come il proprio corpo: chi ama la propria moglie, ama se stesso. Nessuno infatti ha mai odiato la propria carne, anzi la nutre e la cura, come anche Cristo fa con la Chiesa, poiché siamo membra del suo corpo. Per questo l’uomo lascerà il padre e la madre e si unirà a sua moglie e i due diventeranno una sola carne. Questo mistero è grande: io lo dico in riferimento a Cristo e alla Chiesa! Così anche voi: ciascuno da parte sua ami la propria moglie come se stesso, e la moglie sia rispettosa verso il marito (Ef 5,21-33). Simon Pietro mai dovrà dimenticare che Cristo Gesù gli ha affidato la sua Chiesa perché anche lui, aggiungendo il suo proprio sangue al sangue di Cristo Gesù, porti a compimento l’opera iniziata sul Golgota. Simon Pietro dovrà impegnare ogni goccia del suo sangue perché la Chiesa a lui affidata risplenda di luce sempre più santa nella carità, nella fede, nella speranza, in ogni altra virtù. Ma anche dovrà impegnare ogni goccia della sapienza e intelligenza nello Spirito Santo perché essa sempre si arricchisca di nuovi figli. La Chiesa è chiamata a fare suoi figli ogni figlio di Adamo, nessuno escluso, con la predicazione del Vangelo, l’invito alla conversione e a lasciarsi battezzare nel nome del Padre e del Figlio e dello Spirito Santo. Simon Pietro dovrà consumare se stesso, dare tutto di sé non per il bene dell’umanità, ma per il bene della Chiesa. Questa è l’opera della sua giustizia e del suo amore. Il vero bene dell’umanità è divenire Chiesa una, santa, cattolica, apostolica. L’amore di Simon Pietro per la Chiesa di Cristo Gesù dovrà essere il modello per tutti gli altri Pastori, anch’essi chiamati a versare ogni goccia del loro sangue per fare bella la Chiesa di Gesù Signore. È il ministero e l’ufficio di amore che Gesù ha affidato a Pietro e ad ogni altro Pastore, sempre in comunione gerarchica con Pietro. Come Cristo Gesù e il Padre sono una cosa sola, così anche Pietro e Cristo Gesù devono essere una cosa sola. Come Pietro e Cristo Gesù sono una cosa sola, anche Pietro e ogni altro Pastore devono essere una cosa sola. La vera comunione dei Pastori con i Pastori è il frutto della loro vera comunione con Cristo, nello Spirito Santo. La comunione visibile sarà vera se vera à la comunione invisibile. Essendo quello di Pietro e di ogni altro Pastore un ministero e un ufficio di amore, mai l’annuncio della vera fede potrà prescindere dalla manifestazione e del dono del vero amore. Questo significa che i Pastori sempre dovranno manifestare la loro fede, annunciare la loro fede, invitare alla loro fede dal loro personale Golgota. Se il ministero della fede non è vissuto dal ministero dell’amore, sempre sarà esposto a vanità. / LEGGIAMO IL TESTO DI Mt 16,13-19 / Gesù, giunto nella regione di Cesarèa di Filippo, domandò ai suoi discepoli: «La gente, chi dice che sia il Figlio dell’uomo?». Risposero: «Alcuni dicono Giovanni il Battista, altri Elia, altri Geremia o qualcuno dei profeti». Disse loro: «Ma voi, chi dite che io sia?». Rispose Simon Pietro: «Tu sei il Cristo, il Figlio del Dio vivente». E Gesù gli disse: «Beato sei tu, Simone, figlio di Giona, perché né carne né sangue te lo hanno rivelato, ma il Padre mio che è nei cieli. E io a te dico: tu sei Pietro e su questa pietra edificherò la mia Chiesa e le potenze degli inferi non prevarranno su di essa. A te darò le chiavi del regno dei cieli: tutto ciò che legherai sulla terra sarà legato nei cieli, e tutto ciò che scioglierai sulla terra sarà sciolto nei cieli». Come Gesù prega per Simon Pietro, così Simon Pietro deve pregare per tutti gli altri Pastori. La buona vita del Gregge di Cristo Gesù è dalla fede e dall’amore di ogni Pastore. Quando un Pastore perde la fede, tutto il gregge si smarrisce. Si disperde. Manca la verità di Cristo in esso. Simone, Simone, ecco: Satana vi ha cercati per vagliarvi come il grano; ma io ho pregato per te, perché la tua fede non venga meno. E tu, una volta convertito, conferma i tuoi fratelli».  E Pietro gli disse: «Signore, con te sono pronto ad andare anche in prigione e alla morte». Gli rispose: «Pietro, io ti dico: oggi il gallo non canterà prima che tu, per tre volte, abbia negato di conoscermi» (Lc 22,31-34). Perché Pietro possa pregare per i Pastori del Gregge di Cristo deve amare Cristo Gesù più di ogni altro Pastore, più di tutti i Pastori messi insieme. Come l’amore di Cristo Gesù per il Padre suo supera l’amore di tutti gli Angeli e di tutti i Santi del cielo e della terra, così deve essere l’amore di Pietro per Gesù: deve superare ogni altro amore e tutti gli amori messi insieme.  Questo gli chiede Gesù presso il mare di Galilea. Ma anche Simon Pietro se vuole prendere pesci per il regno dei cieli, sempre deve gettare la rete della Parola di Gesù sulla Parola di Gesù. Se Lui si separa dalla Parola di Gesù o dovesse gettare la rete non sulla Parola di Gesù, le reti resteranno sempre vuote. Mai Gesù permetterà che si prenda una sola anima per il cielo se non si getta la rete della sua Parola sulla sua Parola. Vale per Pietro e per ogni altro Pastore. È regola universale. Dopo questi fatti, Gesù si manifestò di nuovo ai discepoli sul mare di Tiberìade. E si manifestò così: si trovavano insieme Simon Pietro, Tommaso detto Dìdimo, Natanaele di Cana di Galilea, i figli di Zebedeo e altri due discepoli. Disse loro Simon Pietro: «Io vado a pescare». Gli dissero: «Veniamo anche noi con te». Allora uscirono e salirono sulla barca; ma quella notte non presero nulla. Quando già era l’alba, Gesù stette sulla riva, ma i discepoli non si erano accorti che era Gesù. Gesù disse loro: «Figlioli, non avete nulla da mangiare?». Gli risposero: «No». Allora egli disse loro: «Gettate la rete dalla parte destra della barca e troverete». La gettarono e non riuscivano più a tirarla su per la grande quantità di pesci. Allora quel discepolo che Gesù amava disse a Pietro: «È il Signore!». Simon Pietro, appena udì che era il Signore, si strinse la veste attorno ai fianchi, perché era svestito, e si gettò in mare. Gli altri discepoli invece vennero con la barca, trascinando la rete piena di pesci: non erano infatti lontani da terra se non un centinaio di metri. Appena scesi a terra, videro un fuoco di brace con del pesce sopra, e del pane. Disse loro Gesù: «Portate un po’ del pesce che avete preso ora». Allora Simon Pietro salì nella barca e trasse a terra la rete piena di centocinquantatré grossi pesci. E benché fossero tanti, la rete non si squarciò. Gesù disse loro: «Venite a mangiare». E nessuno dei discepoli osava domandargli: «Chi sei?», perché sapevano bene che era il Signore.  Gesù si avvicinò, prese il pane e lo diede loro, e così pure il pesce. Era la terza volta che Gesù si manifestava ai discepoli, dopo essere risorto dai morti. Quand’ebbero mangiato, Gesù disse a Simon Pietro: «Simone, figlio di Giovanni, mi ami più di costoro?». Gli rispose: «Certo, Signore, tu lo sai che ti voglio bene». Gli disse: «Pasci i miei agnelli». Gli disse di nuovo, per la seconda volta: «Simone, figlio di Giovanni, mi ami?». Gli rispose: «Certo, Signore, tu lo sai che ti voglio bene». Gli disse: «Pascola le mie pecore». Gli disse per la terza volta: «Simone, figlio di Giovanni, mi vuoi bene?». Pietro rimase addolorato che per la terza volta gli domandasse: «Mi vuoi bene?», e gli disse: «Signore, tu conosci tutto; tu sai che ti voglio bene». Gli rispose Gesù: «Pasci le mie pecore. In verità, in verità io ti dico: quando eri più giovane ti vestivi da solo e andavi dove volevi; ma quando sarai vecchio tenderai le tue mani, e un altro ti vestirà e ti porterà dove tu non vuoi». Questo disse per indicare con quale morte egli avrebbe glorificato Dio. E, detto questo, aggiunse: «Seguimi» (Gv 21,1-19). Mistero e ministero di Pietro sempre devono essere una cosa sola. Se Pietro dimentica, ignora, altera, trasforma il suo mistero, sempre dimenticherà, ignorerà, altererà, trasformerà il suo ministero. Per questo ogni giorno deve elevarsi da tutta la Chiesa, come un solo cuore, una preghiera accorata per lui, in tutto simile alla preghiera di Cristo Gesù, affinché sempre il Signore gli dia la perfetta conoscenza del suo mistero, secondo sapienza e intelligenza di Spirito Santo. Vergine Maria, Regina degli Apostoli, fatti voce di tutta la Chiesa e chiedi per Pietro e per tutti i Pastori una conoscenza sempre perfetta del loro mistero. Da questa perfetta conoscenza vivranno il loro ministero come vero ufficio di fede nella grande carità, sempre attinta, per lo Spirito Santo, nel cuore di Cristo Signore. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
