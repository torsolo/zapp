<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> Venerdì della V settimana di Pasqua.
</p>

<p>
<u>ANTIFONA</u> / L’Agnello immolato è degno di ricevere potenza e ricchezza, sapienza e forza, onore, gloria e benedizione. Alleluia. (Ap 5,12)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / Donaci, o Signore, di conformare la nostra vita al mistero pasquale che celebriamo nella gioia, perché con la sua forza perenne ci protegga e ci salvi. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>È parso bene, allo Spirito Santo e a noi, di non imporvi altro obbligo al di fuori di queste cose necessarie</b> / Dagli Atti degli Apostoli (At 15,22-31) / In quei giorni, agli apostoli e agli anziani, con tutta la Chiesa, parve bene di scegliere alcuni di loro e di inviarli ad Antiòchia insieme a Paolo e Bàrnaba: Giuda, chiamato Barsabba, e Sila, uomini di grande autorità tra i fratelli. E inviarono tramite loro questo scritto: «Gli apostoli e gli anziani, vostri fratelli, ai fratelli di Antiòchia, di Siria e di Cilìcia, che provengono dai pagani, salute! Abbiamo saputo che alcuni di noi, ai quali non avevamo dato nessun incarico, sono venuti a turbarvi con discorsi che hanno sconvolto i vostri animi. Ci è parso bene perciò, tutti d'accordo, di scegliere alcune persone e inviarle a voi insieme ai nostri carissimi Bàrnaba e Paolo, uomini che hanno rischiato la loro vita per il nome del nostro Signore Gesù Cristo. Abbiamo dunque mandato Giuda e Sila, che vi riferiranno anch'essi, a voce, queste stesse cose. È parso bene, infatti, allo Spirito Santo e a noi, di non imporvi altro obbligo al di fuori di queste cose necessarie: astenersi dalle carni offerte agli idoli, dal sangue, dagli animali soffocati e dalle unioni illegittime. Farete cosa buona a stare lontani da queste cose. State bene!». Quelli allora si congedarono e scesero ad Antiòchia; riunita l'assemblea, consegnarono la lettera. Quando l'ebbero letta, si rallegrarono per l'incoraggiamento che infondeva. / Parola di Dio.
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Sal 56) <b>Ti loderò fra i popoli, Signore.</b> / Saldo è il mio cuore, o Dio, saldo è il mio cuore. Voglio cantare, voglio inneggiare: svégliati, mio cuore, svegliatevi, arpa e cetra, voglio svegliare l'aurora. / Ti loderò fra i popoli, Signore, a te canterò inni fra le nazioni: grande fino ai cieli è il tuo amore e fino alle nubi la tua fedeltà. Innàlzati sopra il cielo, o Dio, su tutta la terra la tua gloria. 
</p>

<p>
<u>ALLELUIA</u> / Alleluia, Alleluia / Vi ho chiamato amici, dice il Signore, perché tutto ciò che ho udito dal Padre mio l'ho fatto conoscere a voi. (Gv 15,15) / Alleluia.
</p>

<p>
<u>VANGELO</u> / <b>Questo vi comando: che vi amiate gli uni gli altri</b> / Dal Vangelo secondo  Giovanni (Gv 15,12-17) / In quel tempo, disse Gesù ai suoi discepoli: «Questo è il mio comandamento: che vi amiate gli uni gli altri come io ho amato voi. Nessuno ha un amore più grande di questo: dare la sua vita per i propri amici. Voi siete miei amici, se fate ciò che io vi comando. Non vi chiamo più servi, perché il servo non sa quello che fa il suo padrone; ma vi ho chiamato amici, perché tutto ciò che ho udito dal Padre mio l'ho fatto conoscere a voi. Non voi avete scelto me, ma io ho scelto voi e vi ho costituiti perché andiate e portiate frutto e il vostro frutto rimanga; perché tutto quello che chiederete al Padre nel mio nome, ve lo conceda. Questo vi comando: che vi amiate gli uni gli altri». / Parola del Signore.
</p>

<p>
<u>CREDO</u> / <a href="./MM/Credo.mp3"><img src="./MM/audiolh.png"></a> Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Dio si manifesta nella storia della Chiesa per mezzo delle decisioni dei successori degli apostoli, prese sotto l'impulso dello Spirito. Preghiamo con fiducia, dicendo: <b>Rendici docili allo Spirito, Signore.</b> / Per la Chiesa intera, perchè sia sempre più docile ad attuare le decisioni del concilio Vaticano II, per viverne lo spirito più autentico. Preghiamo: / Per tutti i vescovi delle nostre Chiese particolari e per il vescovo di Roma che presiede nella carità alla Chiesa universale, perchè siano umili strumenti dello Spirito Santo nel percepire il senso di fede dei loro fedeli. Preghiamo: / Per tutti i discepoli di Cristo, perchè vivano nell'amicizia con lui impegnandosi ad una concreta comunione fraterna nella società. Preghiamo: / Per i giovani che il Signore chiama alla vita consacrata, perchè rispondano con gioia e portino frutti abbondanti di santità per il bene della Chiesa e del mondo. Preghiamo: / Per noi che siamo stati scelti a collaborare alla crescita del regno di Dio nel mondo, perchè verifichiamo l'efficienza del nostro operato non dal successo umano, ma dai frutti della carità. Preghiamo: / Per le nuove Chiese del terzomondo. / Per chi sta spendendo la vita per i fratelli. / O Signore, che ci hai chiamato amici perchè partecipiamo al dono della tua vita, rendici capaci di corrispondere a questa tua amicizia con una maggiore generosità nell'amare te e i nostri fratelli. Tu che vivi e regni nei secoli dei secoli. Amen.
</p>

<p>
<u>OFFERTORIO</u> / Santifica, o Signore, i doni che ti presentiamo e, accogliendo questo sacrificio spirituale, trasforma anche noi in offerta perenne a te gradita. Per Cristo nostro Signore. ♦ O Dio, che dal fianco aperto di Cristo hai fatto scaturire sangue e acqua per significare i misteri della rigenerazione, accogli l’offerta che ti presentiamo e colmaci della ricchezza inesauribile dei tuoi doni. Per Cristo nostro Signore.
</p>

<p>
<u>PREFAZIO</u> / <b>Cristo Agnello e sacerdote</b> / È veramente cosa buona e giusta, nostro dovere e fonte di salvezza, proclamare sempre la tua gloria, o Signore, e soprattutto esaltarti in questo tempo nel quale Cristo, nostra Pasqua, si è immolato. Offrendo il suo corpo sulla croce, diede compimento ai sacrifici antichi e, donandosi per la nostra redenzione, divenne altare, Agnello e sacerdote. Per questo mistero, nella pienezza della gioia pasquale, l’umanità esulta su tutta la terra e le schiere degli angeli e dei santi cantano senza fine l’inno della tua gloria: <a href="./MM/Sanctus.mp3"><img src="./MM/audiolh.png"></a> Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<img src="./MM/ComunioneSpirituale.jpg">
</p>

<p>
<u>COMMUNIO</u> / Cristo crocifisso è risorto dai morti e ci ha redenti. Alleluia. ♦ «Voi siete miei amici, se fate ciò che vi comando», dice il Signore. (Gv 15,14) / Alleluia. 
</p>

<p>
<u>GRATIAS</u> / O Padre, che ci hai nutriti con questo sacramento, ascolta la nostra umile preghiera: il memoriale della Pasqua, che Cristo tuo Figlio ci ha comandato di celebrare, ci edifichi sempre nel vincolo della tua carità. Per Cristo nostro Signore. ♦ O Padre, che nutri alla tua mensa coloro che confidano nel tuo amore, guidaci nella via dei tuoi comandamenti fino alla Pasqua eterna del tuo regno. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> /San Francesco d'Assisi (1182-1226) fondatore dei Frati minori / Lettera a tutti i fedeli, 2-3 / "Che portiate frutto e il vostro frutto rimanga" / Siano beati e benedetti, coloro che amano Dio e mettono in pratica ciò che il Signore stesso dice nel Vangelo: "Amerai il Signore Dio tuo con tutto il tuo cuore e tutta la tua anima, e il prossimo tuo come te stesso". Amiamo dunque Dio e adoriamolo con cuore e spirito puri... Poi, amiamo il prossimo come noi stessi. E se qualcuno non vuole o non può amare il prossimo come se stesso, almeno non gli faccia il male, ma gli faccia il bene. Coloro che sono stati investiti del potere di giudicare gli altri, esercitino il loro incarico di giudice con misericordia, come vorrebbero ottenere essi stessi misericordia dal Signore... Abbiamo dunque carità e umiltà: facciamo l'elemosina, poiché essa lava l'anima dalle macchie dei peccati. Infatti, gli uomini perdono per sempre tutto ciò che devono lasciare abbandonando questo mondo, mentre portano con loro il premio della carità e l'elemosina che avranno fatta: ne riceveranno da Dio la ricompensa e una giusta retribuzione... Quelli e quelle che così agiranno e persevereranno fino alla fine, lo Spirito del Signore riposerà su di loro e prenderà in loro la sua casa e la sua dimora, essi saranno i figli del Padre celeste di cui compiono le opere; e sono sposi, fratelli e madri di nostro Signore Gesù Cristo... Oh, com'è glorioso e santo e grande avere un Padre nei cieli! Com'è santo e bello, magnifico e ammirabile avere nei cieli uno Sposo! Che cosa santa... e umile, gratificante e dolce, amabile e desiderabile più di tutto, avere un tale fratello e un tale figlio, che ha dato la vita per le sue pecore e ha pregato il Padre per noi dicendo: "Padre santo, custodisci nel tuo nome coloro che mi hai dato...; Padre, voglio che anche loro siano con me dove sono io, perché contemplino lo splendore del tuo regno". (Riferimenti biblici: Mt 22,37-39; Lc 6,37; Is 11,2; Gv 14,23; Mt 5,45; Mt 12,50; Gv 10,15; Gv 17,6-24).
</p>

<p>
<u>EVANGELIZO-21</u> / Santa Chiara d'Assisi (1193-1252) fondatrice dell'ordine delle monache clarisse / Terza lettera ad Agnese di Praga, 12-17 / Gusterai la segreta dolcezza / Colloca i tuoi occhi davanti allo specchio dell'eternità, lascia la tua anima bagnarsi nello splendore della Gloria, unisciti di cuore a Colui che è incarnazione della divina sostanza, e trasformati interamente, per mezzo della contemplazione, nella immagine della sua divinità. Allora anche tu proverai ciò che è riservato ai soli suoi amici, e gusterai la segreta dolcezza che Dio medesimo ha riservato fin dall'inizio per coloro che lo amano. Senza concedere neppure uno sguardo alle seduzioni, che in questo mondo fallace ed irrequieto tendono lacci ai ciechi che vi attaccano il loro cuore, con tutta te stessa ama Colui che per amor tuo tutto si è donato. La sua bellezza ammirano il sole e la luna; i suoi premi sono di pregio e grandezza infiniti. Voglio dire quel Figlio dell'Altissimo, che la Vergine ha partorito, senza cessare di essere vergine.
</p>

<p>
<u>DiBruno1</u> / Dare la sua vita per i propri amici / (At 15,22-31; Sal 56; Gv 15,12-17) / Nel regno di Dio, che si vive nel corpo di Cristo, come corpo di Cristo, ha vigore una Legge speciale. Chi è regno di Dio è chiamato, così come ha fatto Cristo Gesù, a dare la vita in riscatto per molti. Si entra nel regno, si prende l’ultimo posto, si dona la vita. / Allora gli si avvicinò la madre dei figli di Zebedeo con i suoi figli e si prostrò per chiedergli qualcosa. Egli le disse: «Che cosa vuoi?». Gli rispose: «Di’ che questi miei due figli siedano uno alla tua destra e uno alla tua sinistra nel tuo regno». Rispose Gesù: «Voi non sapete quello che chiedete. Potete bere il calice che io sto per bere?». Gli dicono: «Lo possiamo». Ed egli disse loro: «Il mio calice, lo berrete; però sedere alla mia destra e alla mia sinistra non sta a me concederlo: è per coloro per i quali il Padre mio lo ha preparato». Gli altri dieci, avendo sentito, si sdegnarono con i due fratelli. Ma Gesù li chiamò a sé e disse: «Voi sapete che i governanti delle nazioni dóminano su di esse e i capi le opprimono. Tra voi non sarà così; ma chi vuole diventare grande tra voi, sarà vostro servitore e chi vuole essere il primo tra voi, sarà vostro schiavo. Come il Figlio dell’uomo, che non è venuto per farsi servire, ma per servire e dare la propria vita in riscatto per molti» (Mt 20,20-38). / San Paolo ricorda ai Romani che Gesù non diede la vita per gli amici, ma per gli empi, i peccatori, i nemici del Padre suo. La vita è stata donata in riscatto, per la redenzione dell’umanità. La vita il cristiano la dona a Cristo, perché Cristo la doni al Padre e il Padre la prenda e se ne serva per riscattare il mondo dal suo peccato. / Infatti, quando eravamo ancora deboli, nel tempo stabilito Cristo morì per gli empi. Ora, a stento qualcuno è disposto a morire per un giusto; forse qualcuno oserebbe morire per una persona buona. Ma Dio dimostra il suo amore verso di noi nel fatto che, mentre eravamo ancora peccatori, Cristo è morto per noi. A maggior ragione ora, giustificati nel suo sangue, saremo salvati dall’ira per mezzo di lui. Se infatti, quand’eravamo nemici, siamo stati riconciliati con Dio per mezzo della morte del Figlio suo, molto più, ora che siamo riconciliati, saremo salvati mediante la sua vita. Non solo, ma ci gloriamo pure in Dio, per mezzo del Signore nostro Gesù Cristo, grazie al quale ora abbiamo ricevuto la riconciliazione (Rm 5,611). / Quanto Gesù dice di sé nel Vangelo secondo Giovanni, ogni suo discepolo deve poterlo dire. La sua fede è questa e anche il suo amore: la mia vita è di Cristo, sia Lui a farne l’uso che vuole al fine di ottenere la redenzione e la salvezza dei molti. / E come Mosè innalzò il serpente nel deserto, così bisogna che sia innalzato il Figlio dell’uomo, perché chiunque crede in lui abbia la vita eterna. Dio infatti ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna. Dio, infatti, non ha mandato il Figlio nel mondo per condannare il mondo, ma perché il mondo sia salvato per mezzo di lui. Chi crede in lui non è condannato; ma chi non crede è già stato condannato, perché non ha creduto nel nome dell’unigenito Figlio di Dio (Gv 3,14-18). / Gesù chiama i suoi discepoli amici. Sono amici ad una condizione: che facciano la sua volontà, ciò che lui comanda. Cosa comanda Gesù? Che ogni suo discepolo ami l’altro discepolo fino al dono della sua vita. La vita del discepolo è un dono per l’altro discepolo. Donando per l’altro discepolo, Dio ne fa un olocausto di redenzione. / Questo è il mio comandamento: che vi amiate gli uni gli altri come io ho amato voi. Nessuno ha un amore più grande di questo: dare la sua vita per i propri amici. Voi siete miei amici, se fate ciò che io vi comando. Non vi chiamo più servi, perché il servo non sa quello che fa il suo padrone; ma vi ho chiamato amici, perché tutto ciò che ho udito dal Padre mio l’ho fatto conoscere a voi. Non voi avete scelto me, ma io ho scelto voi e vi ho costituiti perché andiate e portiate frutto e il vostro frutto rimanga; perché tutto quello che chiederete al Padre nel mio nome, ve lo conceda. Questo vi comando: che vi amiate gli uni gli altri. / Neanche l’amicizia è un sentimento. Come l’amore anch’essa si regge sulla piena obbedienza ad ogni comando di Cristo Gesù. Gesù ha chiesto ai suoi amici di essere imitato nel dono della vita e il vero amico fa questa sua volontà. La vita si dona in tanti modi. Non spetta al singolo decidere. È dello Spirito Santo muovere e guidare. / Madre di Dio, Angeli, Santi, fate che tutti scopriamo la verità dell’amicizia con Gesù.
</p>

<p>
<u>DiBruno-21</u> / Voi siete miei amici, se fate ciò che io vi comando (Gv 15,12-17) / Essere amici di Cristo Gesù ha delle esigenze che vanno messe in evidenza e in piena luce: “Perciò chiunque mi riconoscerà davanti agli uomini, anch’io lo riconoscerò davanti al Padre mio che è nei cieli; chi invece mi rinnegherà davanti agli uomini, anch’io lo rinnegherò davanti al Padre mio che è nei cieli. Non crediate che io sia venuto a portare pace sulla terra; sono venuto a portare non pace, ma spada. Sono infatti venuto a separare l’uomo da suo padre e la figlia da sua madre e la nuora da sua suocera; e nemici dell’uomo saranno quelli della sua casa. Chi ama padre o madre più di me, non è degno di me; chi ama figlio o figlia più di me, non è degno di me; chi non prende la propria croce e non mi segue, non è degno di me. Chi avrà tenuto per sé la propria vita, la perderà, e chi avrà perduto la propria vita per causa mia, la troverà” (Mt 10,32-39). Si sceglie Cristo Gesù e solo Lui, ogni altra cosa va scelta in Lui, con Lui, per Lui, sempre secondo la sua volontà. Quanto è contro la sua volontà, il suo Vangelo, la sua Parola, il suo cuore, mai potrà essere scelto dai suoi discepoli. Se l’amicizia con Gesù obbliga ogni cristiano a delle scelte sempre secondo la sua volontà, molto di più obbliga gli Apostoli e i Missionari del suo Vangelo: “Mentre camminavano per la strada, un tale gli disse: «Ti seguirò dovunque tu vada». E Gesù gli rispose: «Le volpi hanno le loro tane e gli uccelli del cielo i loro nidi, ma il Figlio dell’uomo non ha dove posare il capo». A un altro disse: «Seguimi». E costui rispose: «Signore, permettimi di andare prima a seppellire mio padre». Gli replicò: «Lascia che i morti seppelliscano i loro morti; tu invece va’ e annuncia il regno di Dio». Un altro disse: «Ti seguirò, Signore; prima però lascia che io mi congedi da quelli di casa mia». Ma Gesù gli rispose: «Nessuno che mette mano all’aratro e poi si volge indietro è adatto per il regno di Dio»” (Lc 9,57-62). Gesù chiede perché uno sia suo Apostolo la rinuncia a tutti i suoi beni, a tutte le sue ricchezze: “Un notabile lo interrogò: «Maestro buono, che cosa devo fare per avere in eredità la vita eterna?». Gesù gli rispose: «Perché mi chiami buono? Nessuno è buono, se non Dio solo. Tu conosci i comandamenti: Non commettere adulterio, non uccidere, non rubare, non testimoniare il falso, onora tuo padre e tua madre». Costui disse: «Tutte queste cose le ho osservate fin dalla giovinezza». Udito ciò, Gesù gli disse: «Una cosa ancora ti manca: vendi tutto quello che hai, distribuiscilo ai poveri e avrai un tesoro nei cieli; e vieni! Seguimi!». Ma quello, udite queste parole, divenne assai triste perché era molto ricco” (Lc 18,18-23). Queste condizioni vanno tutte osservate. Cosa è allora l’amicizia con Cristo? È dare a Cristo Gesù la nostra vita perché la ponga interamente a servizio del suo Vangelo, del suo Regno, della sua verità, del suo amore, della sua luce. / In quel tempo, disse Gesù ai suoi discepoli: «Questo è il mio comandamento: che vi amiate gli uni gli altri come io ho amato voi. Nessuno ha un amore più grande di questo: dare la sua vita per i propri amici. Voi siete miei amici, se fate ciò che io vi comando. Non vi chiamo più servi, perché il servo non sa quello che fa il suo padrone; ma vi ho chiamato amici, perché tutto ciò che ho udito dal Padre mio l’ho fatto conoscere a voi. Non voi avete scelto me, ma io ho scelto voi e vi ho costituiti perché andiate e portiate frutto e il vostro frutto rimanga; perché tutto quello che chiederete al Padre nel mio nome, ve lo conceda. Questo vi comando: che vi amiate gli uni gli altri». / Quando ci si dona interamente a Cristo Gesù, Cristo Gesù si dona interamente a noi. Avviene tra noi e Cristo Signore quanto avviene tra Cristo Gesù e il Padre. Cristo Gesù vive tutto per il Padre e il Padre vive tutto per Cristo Gesù. Il Padre dona tutto a Cristo e Cristo dona tutto al Padre. Così è anche nella relazione con gli Apostoli. Gli Apostoli si donano in tutto a Cristo e Cristo si dona in tutto agli Apostoli. Fino a divenire una cosa sola. È questo il grande miracolo dell’amicizia con Gesù Signore. Più ci si dona a Lui e più Lui si dona a noi. Senza misura noi ci diamo a Lui. Senza misura Lui si dona a noi. Quando Cristo Signore si dona senza misura ad un suo Apostolo, allora grande è la luce, la verità, la giustizia, la pace che scende in molti cuori. / Madre della Redenzione, Angeli, Santi, fate che ci diamo a Cristo Senza misura.
</p>

<p>
<u>Silvestrini-21</u> / Amarci a vicenda, come egli ci ha amati. Amare significa voler bene di più. Gesù ci ha tanto voluto bene che ha dato la sua vita per noi. Questo è veramente l'amore più grande. Quando l'amore è vicendevole c'è anche l'amicizia. Gesù ci dice: "Voi siete miei amici", e quindi ci impegna a rispondere al suo amore. Assolveremo a tale impegno quando cercheremo di conoscere e di fare la sua volontà. Se ci sforzeremo di fare questo, noi non saremo né servitori di Cristo, né semplici suoi discepoli, ma suoi amici, per i quali Gesù ha dato la vita e ai quali comunica tutto ciò che ha udito dal Padre. E tali siamo diventati perché Gesù ci ha scelti..., ci ha comunicato il suo amore e la sua verità..., e ci ha inviati perché portiamo frutto..., ed esso sia duraturo..., e noi meritiamo di essere sempre arricchiti dei doni che chiederemo, nel suo nome, al Padre. Non stanchiamoci di chiedere quei doni... anzi... stanchiamo lui con le nostre preghiere.
</p>

<p>
<u>LOYOLA1</u> / Gesù sceglie i suoi discepoli, li ha chiamati per nome, sono suoi amici. E sceglie di amarli così come sono, con i loro difetti, i loro limiti. Noi siamo quei discepoli. Amati nonostante i nostri no, i nostri tradimenti, le nostre paure che spesso ci allontanano da Lui. Lui ci sceglie e ci ama per quello che siamo. Senza chiederci nulla in cambio. È amore disinteressato, che vuole il bene dell’altro. È l’amore che si spinge fino all’estremo, fino a donare, a perdere la vita per l’altro. Amare l’altro. Dare la vita per l’altro ovvero donare se stessi, senza pretese, senza attese… Che senso ha vivere così? Ne vale la pena? Non sarebbe più facile amare solo coloro che ricambiano il nostro amore? È difficile capire, accettare e sopratutto fare una cosa del genere… Amare comunque, amare gratuitamente è una scelta. Scegliere di amare anche quando l’altro non ricambia, quando ci ferisce o ci tradisce è l’atto di amore più grande che ognuno di noi possa fare. Ma in fondo è Gesù che comanda, anzi raccomanda di amarci gli uni gli altri! Forse ne vale la pena, no? / Quando o dove ho sentito che il Signore mi ha scelto/a? In che occasione mi sono sentito/a amato/a gratuitamente, senza pretese? In che ambito della mia vita sono chiamato/a a scegliere di amare l’altro/a? / (Marco Sturniolo Rete Loyola Bologna)
</p>

<p>
<u>LOYOLA-21</u> / L’ascolto genera l’amicizia e comporta la conoscenza delle intenzioni, di ciò che si muove nel proprio animo e in quello dell’altro. Dio ascolta, si fa prossimo al Figlio suo e dandogli vita già lo ama; il Figlio dal canto suo conosce l’opera del Padre perché ode la voce di questo Amore nel cuore, ne fa esperienza, appunto ascolta e conosce. Ecco che la ricezione di questo amore diviene dono, il figlio Amato diviene Amante. Siamo qui, ora perché voluti da Dio e da lui amati, chiamati a diventare amanti. Riconoscere l’amicizia che abbiamo ricevuto ci fa liberi di chiedere, ci costituisce fecondi, ci permette di esporci, rispondendo a colui che è il Signore di ogni cosa: l’Amore che possiamo ricevere, l’Amore che abita dentro di noi e che possiamo portare fuori. / Cosa significa ascoltare? Cosa significa sentirsi ascoltati? Quando ho ricevuto ascolto e quando l’ho donato? (Mounira Abdelhamid Serra)
</p>

<p>
<u>LettureBose</u> / È minor sacrilegio trascurare la parola di Dio invece che il suo corpo? Vediamo innanzitutto che cosa significa ciò che Mosè dice ai figli di Israele: Traete da voi stessi il riscatto per il Signore. Ognuno che avrà concepito nel cuore offra le primizie al Signore (Es 35,5) ... Dice infatti la Scrittura: La parola è presso di te, nella tua bocca e nel tuo cuore, perché se avrai confessato che Gesù è il Signore e avrai creduto nel tuo cuore che Dio lo ha risuscitato dai morti, sarai salvo (Rm ro,8-9). Se perciò avrai creduto nel tuo cuore, poiché il tuo cuore e i tuoi pensieri sono oro, tu hai offerto come oro per il tabernacolo la fede del tuo cuore. Se poi avrai confessato la tua fede anche con le parole, avrai offerto le parole della tua confessione come argento. Perciò Mosè, che è la legge spirituale, dice: Traete da voi stessi. Trai da te stesso queste cose; sono dentro di te e le puoi avere anche se sei nudo. Ma anche le parole seguenti: Ognuno come ha concepito nel suo cuore si riferiscono alla stessa cosa, perché tu non potrai offrire a Dio qualcosa dei tuoi sentimenti o delle tue parole, se prima non avrai concepito nel cuore le Scritture. Se non sarai stato attento e non avrai ascoltato con attenzione, il tuo oro e il tuo argento non possono essere sottoposti a prova mentre si esige che lo siano. Ascolta cosa dice la Scrittura: Le parole del Signore, parole pure, argento provato con il fuoco, purificato sette volte (Sal 11[12],7). Se avrai concepito nel cuore le Scritture, il tuo oro, cioè i tuoi pensieri, sarà provato e sarà provato anche il tuo argento, cioè la tua parola ... Ognuno come ha concepito nel cuore. State attenti a concepire, state attenti a custodire perché non accada che quello che è stato detto scivoli via e vada perduto. Voglio esortarvi con esempi tratti dal culto. Voi che siete soliti partecipare ai divini misteri, quando ricevete il corpo del Signore, sapete come custodirlo con ogni attenzione e venerazione, affinché non ne cada neppure una briciola e nulla vada perduto del dono consacrato. Se, per vostra negligenza, se ne perdesse qualcosa, a ragione vi riterreste colpevoli, ma se per conservare il corpo del Signore siete tanto cauti, e fate bene, perché pensate che sia un minor sacrilegio trascurare la parola di Dio invece che il suo corpo? (Origene, Omelie sull'Esodo 13,2-3) 
</p>

<p>
<u>FEGF1</u> / MARIA, ABISSO DI MISERICORDIA, di San Bernardo nel tredicesimo secolo / O Vergine beata! Chi è colui che avendoti invocata nelle sue necessità non ha ricevuto il tuo soccorso? Noi tuoi piccoli servi, ci rallegriamo con Te per tutte le altre virtù, ma per la tua misericordia ci rallegriamo con noi stessi. Lodiamo la verginità, ammiriamo l'umiltà, ma per chi è misero la misericordia ha un sapore assai più dolce e soave. La misericordia l'abbracciamo con maggior tenerezza, la ricordiamo più spesso, l'invochiamo con maggior frequenza. Infatti proprio la tua misericordia ha ottenuto la redenzione del mondo, ha strappato con le preghiere la salvezza degli uomini. Chi dunque, o Benedetta, potrà misurare la lunghezza e la larghezza, l'altezza e la profondità della tua misericordia? La lunghezza giunge sino alla fine del tempo per soccorrere tutti coloro che t'invocano; la tua larghezza avvolge il mondo intero, così che tutta la terra è piena della tua bontà. L'altezza della tua misericordia ha aperto le porte della città celeste. Per Te o Maria, il cielo si riempie, l'inferno si vuota, la via smarrita è ridata a coloro che l'avevano perduta. Così la tua carità potentissima si riversa su di noi con amore compassionevole e soccorrevole.
</p>

<p>
<u>Luigi Maria Epicoco</u> / Amare fino a dare la vita / Se dovessimo fare estrema sintesi di tutti gli insegnamenti di Cristo, nel Vangelo di oggi troviamo il condensato più significativo: “Questo è il mio comandamento: che vi amiate gli uni gli altri come io ho amato voi. Nessuno ha un amore più grande di questo: dare la sua vita per i propri amici”. Amare come Gesù ci ama. Amare fino a dare la vita. Sono queste le coordinate di ogni programma di santità cristiana. Essere infatti suoi discepoli significa perfezionarsi nell’arte di amare. Ma anche il mondo predica un vago amore, e molte volte sotto la scusa dell’amore giustifica anche le cose più assurde e meno buone. Infatti non basta dire di amare per dire di essere dalla parte giusta, ma bisogna amare “come” Gesù ha amato. Ecco perché tante volte leggiamo nella cronaca di omicidi di donne ammazzate per mano dei loro mariti, compagni o fidanzati che si giustificano dicendo che lo hanno fatto perché le amavano troppo, fino alla gelosia o al possesso. O di donne che arrivano persino a rovinare la vita di un uomo accecate da una sorta di amore senza più nessuna logica. Se chiamiamo amore questo genere di cose ci troviamo ancora nella logica del mondo. Il Vangelo ci insegna che l’unico amore degno di questo nome è l’amore che dà la vita, e non l’amore che se la prende. L’amore vero è dono non possesso. È bene, non semplice piacere. È saper perdere, non voler vincere a tutti i costi. Questo tipo di amore è il vero amore e noi ne abbiamo fatto esperienza in Cristo Gesù. Il dono della fede è il dono di aver conosciuto un amore così. Questo tipo di consapevolezza ci ha riscattati da una logica servile e ci ha fatti diventare protagonisti: “Non vi chiamo più servi, perché il servo non sa quello che fa il suo padrone; ma vi ho chiamato amici, perché tutto ciò che ho udito dal Padre mio l’ho fatto conoscere a voi”. Questo comandamento che ci ha donato il Signore è l’unico comandamento che osservandolo produce libertà non soggezione: “Questo vi comando: che vi amiate gli uni gli altri”. 
</p>

<p>
<u>MichaelDavide Semeraro</u> / Il tuo nome è Autorità, alleluia! / La prima lettura ci riporta a un momento assai delicato della vita e della storia della Chiesa: «agli apostoli e agli anziani, con tutta la Chiesa, parve bene di scegliere alcuni di loro e di inviarli ad Antiochia insieme a Paolo e Barnaba: Giuda, chiamato Barsabba, e Sila, uomini di grande autorità tra i fratelli» (At 15,22). Potremmo definire questo gruppo la prima delegazione apostolica e gli antesignani dei nostri nunzi e legati pontifici. Se fosse così, è proprio a partire da questo testo che possiamo comprendere meglio in cosa consista l’«autorità» secondo il Vangelo e secondo l’ispirazione dello Spirito di Cristo Risorto. La prima cosa che va sottolineata riguarda il “curriculum” per essere annoverati tra questo gruppo scelto, cui si riconosce la capacità di rappresentare e trasmettere la sensibilità di una Chiesa in continuo ascolto delle esigenze della Parola, unitamente alle esigenze della storia. In modo chiaro, il testo ci ricorda che sono «uomini che hanno rischiato la loro vita per il nome del nostro Signore Gesù Cristo» (At 15,26). La seconda cosa, altrettanto importante, sta nel fatto che il frutto di questa condizione previa riguarda uno stile e un’attitudine pastorale che la Chiesa è chiamata a custodire e a rinverdire: «È parso bene, infatti, allo Spirito Santo e a noi, di non imporvi altro obbligo al di fuori di queste cose necessarie» (At 15,27). In una parola, potremmo dire che la condizione dell’autorità nella Chiesa radica nella donazione personale alla causa del Vangelo fino a mettere a rischio, in senso ampio, la propria vita e, parimenti, in un’essenzialità di esigenze che va continuamente rimessa a punto. Lo stesso testo degli Atti ci offre anche un criterio per comprendere se le cose funzionano o meno, proprio a partire dal frutto che l’esercizio dell’autorità nella Chiesa non solo produce come effetto di obbedienza, ma, ancor di più, lascia come senso di sollievo quasi fosse una scia di profumo: «Quando l’ebbero letta, si rallegrarono per l’incoraggiamento che infondeva» (At 15,30). Nel Vangelo tutto questo viene confermato e rafforzato dalle parole del Signore Gesù, che sono il presupposto e il punto di partenza continuo di ogni esercizio del servizio di autorità nella comunità credente: «Questo è il mio comandamento: che vi amiate gli un gli altri come io ho amato voi» (Gv 15,12). Il punto di partenza non è un principio dottrinale astratto, ma l’esempio concreto di un modo di stare al mondo che è quello rivelatoci nella carne del Verbo. Ancora una volta, è il Signore stesso a darci il criterio per capire se il nostro viaggio nella vita si sta svolgendo nella giusta direzione: «Nessuno ha un amore più grande di questo: dare la sua vita per i propri amici» (15,13). Ma per dare la vita per i propri amici, prima di tutto bisogna avere degli amici! Sembra che al Signore questo stia radicalmente a cuore quando dice: «Non vi chiamo più servi, perché il servo non sa quello che fa il suo padrone; ma vi ho chiamato amici, perché tutto ciò che ho udito dal Padre mio l’ho fatto conoscere a voi» (Gv 15,15). La conclusione dell’unico messaggio che ci viene dall’incrocio delle letture della Liturgia può essere riassunto così: nella Chiesa nessuno deve essere trattato da “suddito”, ma da amico; da parte della Chiesa nessuno deve essere considerato nemico, ma amico, persino e soprattutto quando è un leale avversario.
</p>

<p>
<u>Roberto Pasolini</u> / Per mano / Anche se Giovanni non ha descritto quale effetto hanno sortito nei discepoli le parole di intimità rivolte loro dal Signore Gesù, possiamo ben immaginare che sia avvenuto qualcosa di simile a quanto hanno sperimentato «i fratelli di Antiòchia», quando hanno ricevuto lo scritto proveniente da Gerusalemme, quale frutto del primo grande confronto che la Chiesa ha dovuto affrontare per rimanere fedele alla grazia del vangelo. Quando l’ebbero letta, si rallegrarono per l’incoraggiamento che infondeva (At 15,10-11). Del resto come non rallegrarsi, e come non ritrovare fiducia e coraggio, quando Dio si mette in dialogo con noi per esplicitare con le parole — spesso così necessarie — quello che ci ha già mostrato e donato con la vita? «Non vi chiamo più servi, perché il servo non sa quello che fa il suo padrone; ma vi ho chiamato amici, perché tutto ciò che ho udito dal Padre mio l’ho fatto conoscere a voi» (Gv 15,15). I discepoli sono stati condotti dentro una grande intimità con il Signore Gesù, tale da poter diventare partecipi della sua relazione con il Padre. Il sentimento di gioia davanti a questa rivelazione di amicizia viene confermato e, in qualche modo, rilanciato da una parola, limpida e calda come un atto d’amore. Che suscita e chiede altro amore. «Nessuno ha un amore più grande di questo: dare la sua vita per i propri amici» (Gv 15,13). Un’esperienza simile si realizzò nel “primo concilio” della storia, quando la comunità cristiana si trovò a dover decidere come dilatare — senza diluire — la forza e la libertà del vangelo, nel momento in cui lo Spirito Santo iniziava a operare oltre i confini visibili della chiesa nascente. In quella circostanza non sembrò sufficiente mettere per iscritto la decisione di non imporre alcun obbligo ai neofiti provenienti dal mondo pagano. Sembrò invece buono — anzi necessario — «scrivere per mano» (cf. At 15,23) di due persone, incaricate di incoraggiare con la loro presenza la comprensione e l’accoglienza della lettera. In una società sempre più “smart” e “touch”, in una comunicazione sempre più post-paper, questo stile non dovrebbe mai essere estraneo al modo di fare dei cristiani, come tutti gli altri sempre tentati di parlare senza esserci fino in fondo. Oppure di esserci, senza però regalare la gioia di una parola amica. Tentati, cioè, di non essere quello che siamo: «una lettera di Cristo», scritta «con lo Spirito del Dio vivente» (2 Cor 3,2).
</p>

<p>
<u>HomilyVoice-21</u> / PRIMA LETTURA È parso bene, infatti, allo Spirito Santo e a noi, di non imporvi altro obbligo al di fuori di queste cose necessarie: astenersi dalle carni offerte agli idoli, dal sangue, dagli animali soffocati e dalle unioni illegittime. Farete cosa buona a stare lontani da queste cose. State bene!». Quando possiamo dire: “È parso bene allo Spirito Santo e a noi”? Ci sono delle regole certe per attribuire anche allo Spirito del Signore quanto noi abbiamo deciso e stabilito per la Chiesa Universale o anche per una Chiesa o una comunità particolare? La risposta è contenuta nella procedura seguita per giungere alla decisione finale. Tutto inizia ad Antiochia. Alcuni provenienti da Gerusalemme vogliono imporre in questa comunità la circoncisione anche a quanti vengono dai pagani. Paolo e Barnaba si oppongono risolutamente. Perché si oppongono? Perché lo Spirito del Signore che governa i loro pensieri, i loro sentimenti, il loro cuore, la loro fede in Cristo Gesù, non approva questi pensieri. Sappiamo che Paolo aveva anche il conforto di una particolare rivelazione: “Mi meraviglio che, così in fretta, da colui che vi ha chiamati con la grazia di Cristo voi passiate a un altro vangelo. Però non ce n’è un altro, se non che vi sono alcuni che vi turbano e vogliono sovvertire il vangelo di Cristo. Ma se anche noi stessi, oppure un angelo dal cielo vi annunciasse un vangelo diverso da quello che vi abbiamo annunciato, sia anàtema! L’abbiamo già detto e ora lo ripeto: se qualcuno vi annuncia un vangelo diverso da quello che avete ricevuto, sia anàtema! Infatti, è forse il consenso degli uomini che cerco, oppure quello di Dio? O cerco di piacere agli uomini? Se cercassi ancora di piacere agli uomini, non sarei servitore di Cristo! Vi dichiaro, fratelli, che il Vangelo da me annunciato non segue un modello umano; infatti io non l’ho ricevuto né l’ho imparato da uomini, ma per rivelazione di Gesù Cristo. Voi avete certamente sentito parlare della mia condotta di un tempo nel giudaismo: perseguitavo ferocemente la Chiesa di Dio e la devastavo, superando nel giudaismo la maggior parte dei miei coetanei e connazionali, accanito com’ero nel sostenere le tradizioni dei padri. Ma quando Dio, che mi scelse fin dal seno di mia madre e mi chiamò con la sua grazia, si compiacque di rivelare in me il Figlio suo perché lo annunciassi in mezzo alle genti, subito, senza chiedere consiglio a nessuno, senza andare a Gerusalemme da coloro che erano apostoli prima di me, mi recai in Arabia e poi ritornai a Damasco. In seguito, tre anni dopo, salii a Gerusalemme per andare a conoscere Cefa e rimasi presso di lui quindici giorni; degli apostoli non vidi nessun altro, se non Giacomo, il fratello del Signore. In ciò che vi scrivo – lo dico davanti a Dio – non mentisco. Poi andai nelle regioni della Siria e della Cilìcia. Ma non ero personalmente conosciuto dalle Chiese della Giudea che sono in Cristo; avevano soltanto sentito dire: «Colui che una volta ci perseguitava, ora va annunciando la fede che un tempo voleva distruggere». E glorificavano Dio per causa mia (Gal 1,6-24). Altro segno che lo Spirito Santo sta conducendo la Chiesa. Ad Antiochia non si prende nessuna decisione. Si stabilisce di coinvolgere Cefa e gli Apostoli, che nella Chiesa sono i garanti della purezza della fede. Nessuna decisione per tutta la Chiesa potrà mai essere presa senza il coinvolgimento di Cefa e degli altri Apostoli del Signore. Un terzo segno della presenza dello Spirito Santo è il rispetto del diritto che ha ogni discepolo del Signore di essere ascoltato. Lo Spirito Santo attraverso tutti e non soltanto attraverso alcuni può condurre a tutta la verità. Quando questo diritto non viene rispettato, si impedisce allo Spirito di parlare e non si può più dire: “È parso bene a noi e allo Spirito Santo”. Se a Lui è stato negato il diritto della Parola, poi non potrà essere incluso nelle decisioni finali. Lui ha il sovrano diritto di parlare. LEGGIAMO At 15,22-31 Agli apostoli e agli anziani, con tutta la Chiesa, parve bene allora di scegliere alcuni di loro e di inviarli ad Antiòchia insieme a Paolo e Bàrnaba: Giuda, chiamato Barsabba, e Sila, uomini di grande autorità tra i fratelli. E inviarono tramite loro questo scritto: «Gli apostoli e gli anziani, vostri fratelli, ai fratelli di Antiòchia, di Siria e di Cilìcia, che provengono dai pagani, salute! Abbiamo saputo che alcuni di noi, ai quali non avevamo dato nessun incarico, sono venuti a turbarvi con discorsi che hanno sconvolto i vostri animi. Ci è parso bene perciò, tutti d’accordo, di scegliere alcune persone e inviarle a voi insieme ai nostri carissimi Bàrnaba e Paolo, uomini che hanno rischiato la loro vita per il nome del nostro Signore Gesù Cristo. Abbiamo dunque mandato Giuda e Sila, che vi riferiranno anch’essi, a voce, queste stesse cose. È parso bene, infatti, allo Spirito Santo e a noi, di non imporvi altro obbligo al di fuori di queste cose necessarie: astenersi dalle carni offerte agli idoli, dal sangue, dagli animali soffocati e dalle unioni illegittime. Farete cosa buona a stare lontani da queste cose. State bene!». Quelli allora si congedarono e scesero ad Antiòchia; riunita l’assemblea, consegnarono la lettera. Quando l’ebbero letta, si rallegrarono per l’incoraggiamento che infondeva. Un quarto segno della presenza dello Spirito Santo è dato dalla parola di autorità di Pietro. Lui è stato testimone dell’azione dello Spirito Santo nella casa di Cornelio. Lui ha visto la visione mentre era sulla terrazza in Giaffa. Lui è testimone oculare della volontà del Signore riguardo ai pagani o a quanti vengono alla fede che non sono figli di Abramo. Un quinto segno è dato dalla grande sapienza di Giacomo. Prendere una decisione senza la necessaria sapienza si espone la verità alla non accoglienza. Invece quando alla verità da annunciare si aggiungono sempre le quattro virtù cardinali – prudenza, giustizia, fortezza, temperanza – allora la decisione sarà accolta con semplicità e purezza di intenzioni. Mai prendere una decisione e applicarla senza sapienza! Ultimo segno che lo Spirito Santo è con gli Apostoli, è nelle modalità per la comunicazione della decisione presa. Si scelgono persone stimate nella comunità le quali non solo devono leggere quanto è stato deciso, ma anche devono illuminare i cuori in modo che tutto sia accolto nella più grande pace. Nulla è più devastante per una comunità di una decisione imposta, ma non spiegata, non illuminata, non annunciata con grande sapienza e intelligenza nello Spirito Santo. Tutta questa procedura attesta che lo Spirito Santo è stato presente dal principio alla fine. Ogni tratto del percorso è stato vissuto alla sua presenza, sotto sua mozione. Se in uno solo questi tratti lui fosse stato assente, allora in nessun modo ci si sarebbe potuti appellare alla sua autorità. Le modalità non erano secondo lo Spirito Santo. Quale insegnamento dobbiamo noi apprendere perché possiamo sempre appellarci all’autorità dello Spirito Santo? Un solo principio va messo nel cuore: quando ci si vuole appellare all’autorità dello Spirito Santo la procedura va osservata dal principio alla fine. Lo Spirito del Signore non è solo nella decisione, è anche nella conduzione della storia attraverso la quale si giunge alla decisione finale. Se però lo Spirito Santo non governa, non muove, non conduce la nostra vita personale, non possiamo noi pensare che attraverso di noi conduca, muova, governi la storia della Chiesa universale o delle Chiese particolari. Lo Spirito Santo deve governare la vita di ogni discepolo di Gesù. Allora veramente si può dire che siamo stati noi e Lui a prendere la decisione. Lo Spirito deve essere in noi, non fuori di noi. LETTURA DEL VANGELO Voi siete miei amici, se fate ciò che io vi comando. Non vi chiamo più servi, perché il servo non sa quello che fa il suo padrone; ma vi ho chiamato amici, perché tutto ciò che ho udito dal Padre mio l’ho fatto conoscere a voi. Ai suoi amici il Signore rivela il suo cuore, manifesta loro ciò che sta per fare. È come se si volesse confrontare con loro prima di agire. Noi sappiamo che il Signore sempre opera nel consiglio eterno dello Spirito Santo e del Figlio. I suoi amici vanno visti come “vero Spirito Santo e vero Verbo”, esterni a Dio, con i quali lui ama sempre confrontarsi. Tanto grande è la missione che hanno presso Dio i suoi amici! Il Signore rivela ad Abramo, suo amico, ciò che sta per fare ed Abramo innalza al suo Signore una preghiera di intercessione per Sòdoma. Sappiamo che il Signore per ben sei volte promette ad Abramo di non distruggere la città. Poi Abramo non chiese più. Quegli uomini si alzarono e andarono a contemplare Sòdoma dall’alto, mentre Abramo li accompagnava per congedarli. Il Signore diceva: «Devo io tenere nascosto ad Abramo quello che sto per fare, mentre Abramo dovrà diventare una nazione grande e potente e in lui si diranno benedette tutte le nazioni della terra? Infatti io l’ho scelto, perché egli obblighi i suoi figli e la sua famiglia dopo di lui a osservare la via del Signore e ad agire con giustizia e diritto, perché il Signore compia per Abramo quanto gli ha promesso». Disse allora il Signore: «Il grido di Sòdoma e Gomorra è troppo grande e il loro peccato è molto grave. Voglio scendere a vedere se proprio hanno fatto tutto il male di cui è giunto il grido fino a me; lo voglio sapere!» (Gen 18,16-21). Con il profeta Isaia è Dio che dichiara Abramo suo amico: “Ma tu, Israele, mio servo, tu Giacobbe, che ho scelto, discendente di Abramo, mio amico, sei tu che io ho preso dall’estremità della terra e ho chiamato dalle regioni più lontane e ti ho detto: «Mio servo tu sei, ti ho scelto, non ti ho rigettato». Non temere, perché io sono con te; non smarrirti, perché io sono il tuo Dio. Ti rendo forte e ti vengo in aiuto e ti sostengo con la destra della mia giustizia” (Is 41,8-10). Amos invece rivela che il Signore nulla compie senza aver rivelato ciò che sta per fare ai profeti, suoi servitori: “Ascoltate questa parola, che il Signore ha detto riguardo a voi, figli d’Israele, e riguardo a tutta la stirpe che ho fatto salire dall’Egitto: «Soltanto voi ho conosciuto tra tutte le stirpi della terra; perciò io vi farò scontare tutte le vostre colpe. Camminano forse due uomini insieme, senza essersi messi d’accordo? Ruggisce forse il leone nella foresta, se non ha qualche preda? Il leoncello manda un grido dalla sua tana, se non ha preso nulla? Si precipita forse un uccello a terra in una trappola, senza che vi sia un’esca? Scatta forse la trappola dal suolo, se non ha preso qualche cosa? Risuona forse il corno nella città, senza che il popolo si metta in allarme? Avviene forse nella città una sventura, che non sia causata dal Signore? In verità, il Signore non fa cosa alcuna senza aver rivelato il suo piano ai suoi servitori, i profeti. Ruggisce il leone: chi non tremerà? Il Signore Dio ha parlato: chi non profeterà? (Am 3,1-8). Gesù nel Cenacolo dichiara ai suoi Apostoli che essi non sono servi, ma amici. Sono i suoi confidenti. Sono coloro ai quali ama svelare il suo cuore, allo stesso modo che lo manifesta al Padre e allo Spirito Santo. Gli Apostoli sono per Gesù come il Padre e lo Spirito Santo. Non è una interpretazione audace questa. Le parole che Gesù rivolge al Padre nella sua preghiera attestano la verità di questa interpretazione: “Non prego solo per questi, ma anche per quelli che crederanno in me mediante la loro parola: perché tutti siano una sola cosa; come tu, Padre, sei in me e io in te, siano anch’essi in noi, perché il mondo creda che tu mi hai mandato. E la gloria che tu hai dato a me, io l’ho data a loro, perché siano una sola cosa come noi siamo una sola cosa. Io in loro e tu in me, perché siano perfetti nell’unità e il mondo conosca che tu mi hai mandato e che li hai amati come hai amato me (Gv 17,20-23). Non credo che il cristiano comprenda oggi la portata di questa relazione con Cristo. Essere una cosa sola con Cristo significa essere con Lui una sola anima, un solo cuore, un solo pensiero, un solo spirito, una sola volontà, un solo desiderio, un solo sentimento. Significa essere per Cristo Gesù persone che possono consolare il suo cuore. Possono confortare il suo spirito. Possono sostenere la sua anima. Possono aiutarlo nella missione di salvezza e di redenzione. È questa la bellezza e grandezza alla quale il Signore ci chiama: essere suoi amici, suoi consiglieri, suo tutto. LEGGIAMO IL TESTO DI Gv 15,12-17 Questo è il mio comandamento: che vi amiate gli uni gli altri come io ho amato voi. Nessuno ha un amore più grande di questo: dare la sua vita per i propri amici. Voi siete miei amici, se fate ciò che io vi comando. Non vi chiamo più servi, perché il servo non sa quello che fa il suo padrone; ma vi ho chiamato amici, perché tutto ciò che ho udito dal Padre mio l’ho fatto conoscere a voi. Non voi avete scelto me, ma io ho scelto voi e vi ho costituiti perché andiate e portiate frutto e il vostro frutto rimanga; perché tutto quello che chiederete al Padre nel mio nome, ve lo conceda. Questo vi comando: che vi amiate gli uni gli altri. Che mai si compiano per noi quanto è scritto nel Salmo, in Giobbe, nel Vangelo: “Tu sai quanto sono stato insultato: quanto disonore, quanta vergogna! Sono tutti davanti a te i miei avversari. L’insulto ha spezzato il mio cuore e mi sento venir meno. Mi aspettavo compassione, ma invano, consolatori, ma non ne ho trovati. Mi hanno messo veleno nel cibo e quando avevo sete mi hanno dato aceto” (Sal 69,20-21). “Ne ho udite già molte di cose simili! Siete tutti consolatori molesti. Non avranno termine le parole campate in aria? O che cosa ti spinge a rispondere? Anch’io sarei capace di parlare come voi, se voi foste al mio posto: comporrei con eleganza parole contro di voi e scuoterei il mio capo su di voi. Vi potrei incoraggiare con la bocca e il movimento delle mie labbra potrebbe darvi sollievo. Ma se parlo, non si placa il mio dolore; se taccio, che cosa lo allontana da me? (Gb 16,1-6). Allora Gesù andò con loro in un podere, chiamato Getsèmani, e disse ai discepoli: «Sedetevi qui, mentre io vado là a pregare». E, presi con sé Pietro e i due figli di Zebedeo, cominciò a provare tristezza e angoscia. E disse loro: «La mia anima è triste fino alla morte; restate qui e vegliate con me». Andò un poco più avanti, cadde faccia a terra e pregava, dicendo: «Padre mio, se è possibile, passi via da me questo calice! Però non come voglio io, ma come vuoi tu!». Poi venne dai discepoli e li trovò addormentati. E disse a Pietro: «Così, non siete stati capaci di vegliare con me una sola ora? Vegliate e pregate, per non entrare in tentazione. Lo spirito è pronto, ma la carne è debole» (Mt 26,36-46). È questo il pericolo nel quale può incorrere il discepolo di Gesù: Non essere consolatore al momento della sofferenza, essere un consolatore molesto, sull’esempio dei tre amici di Giobbe, addormentarsi mentre Cristo Gesù è nella dura lotta contro le potenze delle tenebre. Se siamo amici di Cristo, se siamo una sola cosa con Lui, allora la sua vita diviene la nostra vita, la sua croce la nostra croce, la sua missione la nostra missione, la sua solitudine la nostra solitudine, il suo cuore il nostro cuore, il suo pensiero il nostro pensiero, la sua volontà la nostra volontà, la sua natura la nostra natura, la sua luce la nostra luce. Tutto questo può avvenire solo nella comunione dello Spirito Santo. Madre di Dio, aiutaci. Fa che ogni cristiano sia vero amico di Cristo Signore per essere con Lui un solo cuore, un solo spirito, una sola anima. È in questa amicizia la forza di Cristo Gesù e del suo discepolo. Amen, 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
