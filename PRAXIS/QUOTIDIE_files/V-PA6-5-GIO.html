<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> Giovedì della VI settimana di Pasqua.
</p>

<p>
<u>ANTIFONA</u> / O Dio, quando uscivi davanti al tuo popolo, aprivi la strada e abitavi con loro, la terra tremò e si aprirono i cieli. Alleluia. (Sal 67,8-9)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / O Dio, che hai reso il tuo popolo partecipe della redenzione, fa’ che esulti in eterno per la risurrezione del Signore. Egli è Dio, e vive e regna con te, nell’unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Paolo si stabilì in casa loro e lavorava, e discuteva nella sinagoga</b> / Dagli Atti degli Apostoli (At 18,1-8) / In quei giorni, Paolo lasciò Atene e si recò a Corìnto. Qui trovò un Giudeo di nome Aquila, nativo del Ponto, arrivato poco prima dall'Italia, con la moglie Priscilla, in seguito all'ordine di Claudio che allontanava da Roma tutti i Giudei. Paolo si recò da loro e, poiché erano del medesimo mestiere, si stabilì in casa loro e lavorava. Di mestiere, infatti, erano fabbricanti di tende. Ogni sabato poi discuteva nella sinagoga e cercava di persuadere Giudei e Greci. Quando Sila e Timòteo giunsero dalla Macedònia, Paolo cominciò a dedicarsi tutto alla Parola, testimoniando davanti ai Giudei che Gesù è il Cristo. Ma, poiché essi si opponevano e lanciavano ingiurie, egli, scuotendosi le vesti, disse: «Il vostro sangue ricada sul vostro capo: io sono innocente. D'ora in poi me ne andrò dai pagani». Se ne andò di là ed entrò nella casa di un tale, di nome Tizio Giusto, uno che venerava Dio, la cui abitazione era accanto alla sinagoga. Crispo, capo della sinagoga, credette nel Signore insieme a tutta la sua famiglia; e molti dei Corìnzi, ascoltando Paolo, credevano e si facevano battezzare. / Parola di Dio.
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Sal 97) <b>Il Signore ha rivelato ai popoli la sua giustizia</b> / Cantate al Signore un canto nuovo, perché ha compiuto meraviglie. Gli ha dato vittoria la sua destra e il suo braccio santo. / Il Signore ha fatto conoscere la sua salvezza, agli occhi delle genti ha rivelato la sua giustizia. Egli si è ricordato del suo amore, della sua fedeltà alla casa d'Israele. / Tutti i confini della terra hanno veduto la vittoria del nostro Dio. Acclami il Signore tutta la terra, gridate, esultate, cantate inni!
</p>

<p>
<u>ALLELUIA</u> / Alleluia, Alleluia / Non vi lascerò orfani, dice il Signore; vado e ritorno a voi, e il vostro cuore sarà nella gioia. (Gv 14,18) / Alleluia.
</p>

<p>
<u>VANGELO</u> / <b>Voi sarete nella tristezza, ma la vostra tristezza si cambierà in gioia</b> / Dal Vangelo secondo  Giovanni (Gv 16,16-20) / In quel tempo, disse Gesù ai suoi discepoli: «Un poco e non mi vedrete più; un poco ancora e mi vedrete». Allora alcuni dei suoi discepoli dissero tra loro: «Che cos'è questo che ci dice: "Un poco e non mi vedrete; un poco ancora e mi vedrete", e: "Io me ne vado al Padre"?». Dicevano perciò: «Che cos'è questo "un poco", di cui parla? Non comprendiamo quello che vuol dire». Gesù capì che volevano interrogarlo e disse loro: «State indagando tra voi perché ho detto: "Un poco e non mi vedrete; un poco ancora e mi vedrete"? In verità, in verità io vi dico: voi piangerete e gemerete, ma il mondo si rallegrerà. Voi sarete nella tristezza, ma la vostra tristezza si cambierà in gioia». / Parola del Signore.
</p>

<p>
<u>CREDO</u> / <a href="./MM/Credo.mp3"><img src="./MM/audiolh.png"></a> Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Il Signore Gesù è l'oggetto della nostra speranza, durante quel tempo in cui è sottratto alla nostra visione. Invochiamo Dio, nostro Padre, dicendo: <b>Rafforza la nostra speranza, Signore.</b> / Perché la Chiesa, madre di tutti gli uomini, annunci sempre con coraggio e chiarezza che Gesù è il Cristo e che solo in lui c'è la salvezza. Preghiamo: / Perché la fede dei cristiani, specialmente giovani, sia sostenuta dalla testimonianza e dalla preghiera delle comunità credenti nelle quali è nata e si sviluppa. Preghiamo: / Perché i genitori di coloro che si preparano al battesimo, siano veramente partecipi dell'itinerario catecumenale e di formazione che la Chiesa oggi loro richiede. Preghiamo: / Perché la speranza cristiana, che sostiene i credenti nelle loro prove, sia sempre più pura e alimentata dall'amore. Preghiamo: / Perché, nel moderno processo di secolarizzazione del nostro mondo, noi sappiamo purificare la nostra gioiosa certezza nella riscoperta della presenza di Dio. Preghiamo: / Per i neo-battezzati adulti. / Per i catechisti della parrocchia. / O Dio, che hai promesso di essere sempre presente in mezzo a noi ma in modo misterioso e non sensibile, fa' che la nostra tristezza per l'oscurità del nostro spirito sia sempre sostenuta dalla gioia di chi attende con certezza di vederti. Per Cristo nostro Signore. Amen.
</p>

<p>
<u>OFFERTORIO</u> / Salgano a te, o Signore, le nostre preghiere insieme all’offerta di questo sacrificio, perché, purificati dal tuo amore, possiamo accostarci al sacramento della tua grande misericordia.  Per Cristo nostro Signore. ♦ Guarda con bontà, o Signore, le preghiere e le offerte del tuo popolo e rendilo perseverante nel tuo amore. Per Cristo nostro Signore.
</p>

<p>
<u>PREFAZIO</u> / (PA-II) <b>La nuova vita in Cristo</b> / E’ veramente cosa buona e giusta, nostro dovere e fonte di salvezza, proclamare sempre la tua gloria, o Signore, e soprattutto esaltarti in questo tempo nel quale Cristo, nostra Pasqua, si è immolato. Per mezzo di lui rinascono a vita nuova i figli della luce, e si aprono ai credenti le porte del regno dei cieli. In lui morto è redenta la nostra morte, in lui risorto tutta la vita risorge. Per questo mistero, nella pienezza della gioia pasquale, l’umanità esulta su tutta la terra, e con l’assemblea degli angeli e dei santi canta l’inno della tua gloria: <a href="./MM/Sanctus.mp3"><img src="./MM/audiolh.png"></a> Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<img src="./MM/ComunioneSpirituale.jpg">
</p>

<p>
<u>COMMUNIO</u> / Ecco, io sono con voi tutti i giorni, sino alla fine del mondo. Alleluia. (Mt 28,20) ♦ Voi sarete nella tristezza, ma la vostra tristezza si cambierà in gioia. Alleluia. (Gv 16,20)
</p>

<p>
<u>GRATIAS</u> / Dio onnipotente, che nella risurrezione di Cristo ci fai nuove creature per la vita eterna, accresci in noi i frutti del sacramento pasquale e infondi nei nostri cuori la forza di questo nutrimento di salvezza. Per Cristo nostro Signore. ♦ La partecipazione ai santi misteri che abbiamo ricevuto, o Signore, come prefigura la nostra unione in te, così realizzi l’unità nella tua Chiesa. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / San Tommaso d'Aquino (1225-1274) teologo domenicano, dottore della Chiesa / Commento al Credo / L'Ascensione al cielo di Cristo / L’Ascensione di Cristo fu conforme alla ragione (…) per tre motivi: primo, il cielo gli era dovuto, per la sua natura. Poiché è conforme alla natura che ogni essere torni là da cui ha origine. Ora Cristo ha origine da Dio, che è al di sopra di tutto. Gesù infatti dice agli apostoli (Gv 16,28): "Sono uscito dal Padre e sono venuto nel mondo; ora lascio di nuovo il mondo, e vado al Padre". (…) Anche i santi salgono al cielo, tuttavia non vi salgono alla stessa maniera di Cristo; Cristo infatti è salito al cielo con la sua stessa potenza, mentre i santi vi salgono introdotti da Cristo. Diciamo anche noi con la sposa del Cantico (1, 4): "Attirami dietro a te, corriamo! M'introduca il re nelle sue stanze". Si può dire perciò che nessuno sale al cielo se non per Cristo. Cristo infatti è il Capo della Chiesa e i santi salgono al cielo in quanto sue membra.  Secondo, il cielo era dovuto a Cristo Gesù in ragione della sua vittoria. Cristo infatti fu inviato nel mondo per combattere contro il diavolo e ne uscì vincitore: "Io ho vinto - dice Gesù (Ap 3,21) - e mi sono assiso presso il Padre mio sul suo trono". Infine, Cristo meritava di essere in cielo per la sua umiltà. Infatti, nessuna umiltà è grande quanto quella di Cristo, poiché lui che era Dio ha voluto farsi uomo; lui che era Signore ha voluto prendere la condizione di schiavo, facendosi obbediente fino alla morte (Fil 2,7) e discese agli inferi: per questo ha anche meritato d'essere esaltato fino al cielo, al trono di Dio. L’umiltà infatti è la strada che conduce all'esaltazione. "Chi si abbassa, dice il Signore (Lc 14, 11) sarà innalzato" e san Paolo scrive agli Efesini (4, 10): "Colui che discese è lo stesso che anche ascese al di sopra di tutti i cieli".
</p>

<p>
<u>EVANGELIZO-21</u> / Sant'Agostino (354-430) vescovo d'Ippona (Africa del Nord) e dottore della Chiesa / Discorsi sul vangelo di Giovanni, n° 101/ «Vi vedrò di nuovo e il vostro cuore si rallegrerà» / Il Signore ha detto : «Ancora un poco e non mi vedrete più, e un altro poco e mi vedrete» (Gv 16,16). E' breve infatti tutto questo spazio in cui si svolge il tempo presente; per cui il medesimo evangelista nella sua lettera dice: «E' l'ultima ora» (1Gv 2,18) ... Queste parole sono una promessa per tutta la Chiesa, così come lo sono le altre: «Ecco, io sono con voi sino alla fine del mondo» (Mt 28,20). Il Signore non ritarda il compimento della sua promessa: ancora un poco e lo vedremo, lassù dove non avremo più nulla da chiedergli, più nessuna domanda da fargli, perché non rimarrà alcun desiderio insoddisfatto, nulla di nascosto da cercare. Questo breve intervallo di tempo a noi sembra lungo, perché dura ancora; allorché sarà finito, ci accorgeremo quanto sia stato breve. La nostra gioia, quindi, non sia come quella del mondo, il quale, come dice il Signore, «godrà»; tuttavia nel travaglio di questo desiderio, non dobbiamo essere tristi senza gioia, ma, come dice l'apostolo Paolo, dobbiamo essere «gioiosi nella speranza, pazienti nella tribolazione» (Rm 12,12). Del resto, anche la donna in travaglio, alla quale siamo paragonati, gioisce per il bambino che attende più di quanto non sia triste per il suo dolore presente.
</p>

<p>
<u>DiBruno1</u> / La vostra tristezza si cambierà in gioia (GV 16,16-20) / Gesù è sulla croce. I discepoli sono nel pianto e nella tristezza. Gesù risorge. Essi sono nella grande gioia. Gesù è nella grande tribolazione. Dal Padre è chiamato nuovamente in vita donandogli un corpo spirituale, glorioso, incorruttibile, immortale. Viene innalzato al di sopra dei cieli e fatto sedere alla sua destra. La sofferenza è stata grande. La gioia è divinamente ed eternamente più grande. Il Padre ha trasformato la sua sofferenza in gioia eterna moltiplicandola per l’eternità e in più, per il suo sacrificio, il Padre dona la grazia della salvezza e della redenzione ad ogni uomo che crede nel nome del suo Figlio Unigenito. Anche il discepolo di Gesù per un momento di sofferenza, per un martirio subìto, riceverà una quantità smisurata di gloria e di gioia eterna. Nessuna goccia di sangue andrà perduta, Tutto diverrà gloria e gioia perfetta. Quanto è grande la gioia dei salvati e in modo particolare dei martiri ce lo rivela il Libro dell’Apocalisse: “Dopo queste cose vidi: ecco, una moltitudine immensa, che nessuno poteva contare, di ogni nazione, tribù, popolo e lingua. Tutti stavano in piedi davanti al trono e davanti all’Agnello, avvolti in vesti candide, e tenevano rami di palma nelle loro mani. E gridavano a gran voce: «La salvezza appartiene al nostro Dio, seduto sul trono, e all’Agnello». E tutti gli angeli stavano attorno al trono e agli anziani e ai quattro esseri viventi, e si inchinarono con la faccia a terra davanti al trono e adorarono Dio dicendo: «Amen! Lode, gloria, sapienza, azione di grazie, onore, potenza e forza al nostro Dio nei secoli dei secoli. Amen». Uno degli anziani allora si rivolse a me e disse: «Questi, che sono vestiti di bianco, chi sono e da dove vengono?». Gli risposi: «Signore mio, tu lo sai». E lui: «Sono quelli che vengono dalla grande tribolazione e che hanno lavato le loro vesti, rendendole candide nel sangue dell’Agnello. Per questo stanno davanti al trono di Dio e gli prestano servizio giorno e notte nel suo tempio; e Colui che siede sul trono stenderà la sua tenda sopra di loro. Non avranno più fame né avranno più sete, non li colpirà il sole né arsura alcuna, perché l’Agnello, che sta in mezzo al trono, sarà il loro pastore e li guiderà alle fonti delle acque della vita. E Dio asciugherà ogni lacrima dai loro occhi»” (Ap 7,9-17). Siamo nella gloria eterna. / San Paolo rivela che le sofferenze del tempo presente non sono per nulla paragonabili alla gloria del Paradiso: “Lo Spirito stesso, insieme al nostro spirito, attesta che siamo figli di Dio. E se siamo figli, siamo anche eredi: eredi di Dio, coeredi di Cristo, se davvero prendiamo parte alle sue sofferenze per partecipare anche alla sua gloria. Ritengo infatti che le sofferenze del tempo presente non siano paragonabili alla gloria futura che sarà rivelata in noi. Anche noi, che possediamo le primizie dello Spirito, gemiamo interiormente aspettando l’adozione a figli, la redenzione del nostro corpo. Nella speranza infatti siamo stati salvati. Ora, ciò che si spera, se è visto, non è più oggetto di speranza; infatti, ciò che uno già vede, come potrebbe sperarlo? Ma, se speriamo quello che non vediamo, lo attendiamo con perseveranza” (Rm 8,16-25). Il martirio di un istante è ricompensato dal Padre con una gloria eterna che è senza misura e senza fine. Ma per vedere la gloria del cielo occorrono gli occhi dello Spirito Santo. Tutti i santi possedevano questi occhi e facevano della vita un sacrificio a Dio. / Un poco e non mi vedrete più; un poco ancora e mi vedrete». Allora alcuni dei suoi discepoli dissero tra loro: «Che cos’è questo che ci dice: “Un poco e non mi vedrete; un poco ancora e mi vedrete”, e: “Io me ne vado al Padre”?». Dicevano perciò: «Che cos’è questo “un poco”, di cui parla? Non comprendiamo quello che vuol dire». Gesù capì che volevano interrogarlo e disse loro: «State indagando tra voi perché ho detto: “Un poco e non mi vedrete; un poco ancora e mi vedrete”? In verità, in verità io vi dico: voi piangerete e gemerete, ma il mondo si rallegrerà. Voi sarete nella tristezza, ma la vostra tristezza si cambierà in gioia. / Possiamo possedere gli occhi dello Spirito Santo per contemplare anzitempo la gloria futura, se chiediamo al Padre nostro che ci faccia di cuore puro, umile, mite, in tutto simile al cuore di Gesù. Questa preghiera deve essere però il frutto di una volontà che vuole prestare obbedienza ad ogni comando di Cristo Signore, secondo la sua Parola. / Madre di Dio, Angeli, Santi, otteneteci la costanza di camminare verso il cielo. 
</p>

<p>
<u>DiBruno-21</u> / Un poco e non mi vedrete più; un poco ancora e mi vedrete (Gv 16,16-20) / Conosciamo i danni che provoca l’allontanamento del profeta dal suo popolo. Mosè solo per quaranta giorni si allontanò dall’accampamento e il suo popolo divenne idolatra: “Il popolo, vedendo che Mosè tardava a scendere dal monte, fece ressa intorno ad Aronne e gli disse: «Fa’ per noi un dio che cammini alla nostra testa, perché a Mosè, quell’uomo che ci ha fatto uscire dalla terra d’Egitto, non sappiamo che cosa sia accaduto». Aronne rispose loro: «Togliete i pendenti d’oro che hanno agli orecchi le vostre mogli, i vostri figli e le vostre figlie e portateli a me». Tutto il popolo tolse i pendenti che ciascuno aveva agli orecchi e li portò ad Aronne. Egli li ricevette dalle loro mani, li fece fondere in una forma e ne modellò un vitello di metallo fuso. Allora dissero: «Ecco il tuo Dio, o Israele, colui che ti ha fatto uscire dalla terra d’Egitto!». Ciò vedendo, Aronne costruì un altare davanti al vitello e proclamò: «Domani sarà festa in onore del Signore». Il giorno dopo si alzarono presto, offrirono olocausti e presentarono sacrifici di comunione. Il popolo sedette per mangiare e bere, poi si alzò per darsi al divertimento. Allora il Signore disse a Mosè: «Va’, scendi, perché il tuo popolo, che hai fatto uscire dalla terra d’Egitto, si è pervertito. Non hanno tardato ad allontanarsi dalla via che io avevo loro indicato! Si sono fatti un vitello di metallo fuso, poi gli si sono prostrati dinanzi, gli hanno offerto sacrifici e hanno detto: “Ecco il tuo Dio, Israele, colui che ti ha fatto uscire dalla terra d’Egitto”». Il Signore disse inoltre a Mosè: «Ho osservato questo popolo: ecco, è un popolo dalla dura cervice. Ora lascia che la mia ira si accenda contro di loro e li divori. Di te invece farò una grande nazione»” (Es 32,1-10). Gesù deve anche Lui recarsi sul monte. Non è però il monte Sinai, ma il Golgota. Dalla croce poi deve passare nel sepolcro. Ma questo tempo sarà solo di tre giorni. Poi il Signore ritornerà e rimarrà in eterno sempre con i suoi discepoli. Tuttavia sono stati sufficienti tre giorni perché già alcuni si allontanassero da Gerusalemme, ritornando al loro villaggio: sono i discepoli di Emmaus. / In quel tempo, disse Gesù ai suoi discepoli: «Un poco e non mi vedrete più; un poco ancora e mi vedrete». Allora alcuni dei suoi discepoli dissero tra loro: «Che cos’è questo che ci dice: “Un poco e non mi vedrete; un poco ancora e mi vedrete”, e: “Io me ne vado al Padre”?». Dicevano perciò: «Che cos’è questo “un poco”, di cui parla? Non comprendiamo quello che vuol dire». Gesù capì che volevano interrogarlo e disse loro: «State indagando tra voi perché ho detto: “Un poco e non mi vedrete; un poco ancora e mi vedrete”? In verità, in verità io vi dico: voi piangerete e gemerete, ma il mondo si rallegrerà. Voi sarete nella tristezza, ma la vostra tristezza si cambierà in gioia». / Come Dio mai ha lasciato un solo giorno da solo il suo popolo, e così anche Gesù, anche gli Apostoli di Gesù mai dovranno lasciare il loro gregge. L’Apostolo Paolo lascia la comunità di Corinto senza la sua presenza e in pochi giorni si perde tutta la fede in Cristo Signore. Non si crede più neanche nella sua risurrezione: “Ora, se si annuncia che Cristo è risorto dai morti, come possono dire alcuni tra voi che non vi è risurrezione dei morti? Se non vi è risurrezione dei morti, neanche Cristo è risorto! Ma se Cristo non è risorto, vuota allora è la nostra predicazione, vuota anche la vostra fede. Noi, poi, risultiamo falsi testimoni di Dio, perché contro Dio abbiamo testimoniato che egli ha risuscitato il Cristo mentre di fatto non lo ha risuscitato, se è vero che i morti non risorgono. Se infatti i morti non risorgono, neanche Cristo è risorto; ma se Cristo non è risorto, vana è la vostra fede e voi siete ancora nei vostri peccati. Perciò anche quelli che sono morti in Cristo sono perduti. Se noi abbiamo avuto speranza in Cristo soltanto per questa vita, siamo da commiserare più di tutti gli uomini. Ora, invece, Cristo è risorto dai morti, primizia di coloro che sono morti. Perché, se per mezzo di un uomo venne la morte, per mezzo di un uomo verrà anche la risurrezione dei morti. Come infatti in Adamo tutti muoiono, così in Cristo tutti riceveranno la vita” (Cfr. 1Cor 15,1-58). La vita del gregge è vita dal pastore. La vita del pastore è vita da Gesù Signore. La vita di Gesù Signore è vita dal Padre. Tutto avviene e si compie nella comunione dello Spirito Santo. Se il pastore si separa dal gregge, il gregge si separa dalla vita. / Madre della Redenzione, Angeli, Santi, fate che crediamo in questa relazione di vita. 
</p>

<p>
<u>Silvestrini-21</u> / La tristezza che si cambierà in gioia. “Voi piangerete e vi rattristerete, ma il mondo si rallegrerà. Voi sarete afflitti, ma la vostra afflizione si cambierà in gioia”. Solo alla luce della storia di Cristo e della sua Chiesa ci è dato di comprendere il significato recondito di queste parole di Cristo, che risuonano ancora come paradosso e piene di contraddizioni. Il pianto e l'afflizione, nella nostra esperienza umana, sono sempre generati da uno stato di malessere interiore, dal sentirsi inadeguati dinanzi agli impegni della vita, da tutto ciò che contraddice ed ostacola le nostre migliori aspirazioni, ma nessuno di noi è in grado di tramutare la tristezza in gioia e l'afflizione in gaudio. Gesù velatamente fa riferimento alla sua passione, alla sua morte, al suo pianto, ma vuole orientarci verso la gioia della risurrezione, della sua e nostra pasqua. Vuole dirci ancora una volta che misteriosamente, per un disegno arcano di Dio, tutta la fatica dell'uomo, tutto il peso della vita, tutto il dolore del mondo è ormai definitivamente innestato al sacrificio di Cristo, da cui attingiamo, liberati dal peccato, la vera gioia e la definitiva salvezza. Ci parlano di ciò, dopo Cristo, la schiera innumerevole dei santi e dei martiri.
</p>

<p>
<u>LOYOLA1</u> / È abbastanza facile immedesimarsi nei discepoli in questo brano. Sono lì, confusi e disorientati dai discorsi di Gesù: «Che cos’è questo “un poco”, di cui parla? Non comprendiamo quello che vuol dire». Ed è facile concentrarsi come loro sul voler quantificare quel “un poco”. Anche noi, infatti, sappiamo che quando siamo in compagnia di una persona con cui stiamo bene, facciamo poi tanta fatica, soffriamo quando dobbiamo starci lontano. Basta pensare a questo periodo di isolamento che abbiamo vissuto/stiamo vivendo e al desiderio di uscire di casa che sta prendendo un po’ tutti.  Abbiamo bisogno del contatto con le persone a noi care, perché lo stare lontano da chi amiamo non ci piace e alla lunga ci disorienta e ci rende tristi. Come i discepoli, però, anche noi rischiamo di concentrarci sulla “mancanza”, sulla paura dell’isolamento da ciò che ci fa stare bene, finendo così per perdere di vista la cosa più importante che Gesù dice: «Voi sarete nella tristezza, ma la vostra tristezza si cambierà in gioia». È questo ciò che conta davvero. Se ci fidiamo, se crediamo che in ogni caso, qualunque cosa succeda, noi “lo vedremo” e che “la nostra tristezza si cambierà in gioia”, allora non sentiremo più una mancanza ma sentiremo prima di tutto una promessa. Una promessa che se vissuta con fede, porterà qui e ora la gioia di un incontro. L’incontro con Lui. / Quali sono i sentimenti che ho provato/sto provando in questo periodo di isolamento? In quale occasione della mia vita ho chiaramente percepito “la tristezza cambiare in gioia”? Quando ho saputo fidarmi di una promessa di Gesù, senza pensare al tempo del suo compimento? (Marco Sturniolo)
</p>

<p>
<u>LOYOLA-21</u> / Come al solito si fa una gran fatica a comprendere il tempo in cui si sta vivendo. Gesù ha lo sguardo dell’Amore e prepara i suoi discepoli a comprendere il tempo con lo visione dell’Eterno, di chi cioè non ha tempo ma lo crea, lo modula e per questo lo comprende. Spesso siamo portati a considerare definitiva la condizione in cui viviamo, la buona notizia è che è un periodo, una stagione che si vive, un tratto di cammino, non è tutto il cammino; comprendendo questo usciamo dalla dimensione del chronos, del tempo che scorre, ed entriamo nella dimensione del kairos, il tempo opportuno. La stile della contemplazione nell’azione diviene la chiave di discernimento del nostro presente e ci permette di andare oltre le gioie e i dolori per gustare la sostanza della nostra vita che è un’opera che supera anche noi stessi e può finalmente essere vissuta nel suo significato intrinseco di ritorno all’essenziale, a quella bellezza di cui ognuno è figlio e che spesso travolti dal ticchettio del giorno e della notte, dimentichiamo. / Che cosa è per me il poco di cui parla Gesù? Come considero il tempo che sto vivendo? Quale opportunità posso cogliere e offrire in questo momento della mia vita? (Domenico Pugliese)
</p>

<p>
<u>LettureBose</u> / Disaccordo e conflitto nella chiesa / Dai miei genitori, fin dalla più tenera età, ho imparato a conoscere anche le sante Scritture, che mi hanno condotto alla conoscenza della verità. Quando poi divenni adulto, viaggiando spesso e occupandomi, com' è naturale, di molte cose, osservavo nelle altre arti e scienze un assoluto accordo reciproco fra quelli che si dedicano con diligenza a ciascuna di esse. E invece, nella sola chiesa di Dio, per la quale Cristo è morto e sulla quale è stato abbondantemente effuso lo Spirito santo, vedevo molti in grande e smisurato disaccordo sia fra di loro, sia a proposito delle divine Scritture e, cosa ancor più terribile, vedevo che quelli che la presiedevano si trovavano in tale diversità di giudizio e di opinione, si opponevano a tal punto ai comandamenti del Signore Gesù Cristo, laceravano senza misericordia la chiesa di Dio, turbavano senza pietà il suo gregge in modo tale che si compiva anche in essi ... quella parola: Di mezzo a voi stessi sorgeranno uomini che diranno cose perverse per trascinare i discepoli dietro a sé (At 20,30). Vedendo tali cose e altre simili a queste, e chiedendomi quale fosse l'origine e la causa di tanto male, in un primo tempo mi trovai in una profonda tenebra e, come fossi su una bilancia, oscillavo ora da una parte ora dall'altra, poiché uno mi traeva a sé per la sua lunga esperienza degli uomini, e poi di nuovo ero spinto in senso contrario a motivo della verità che avevo riconosciuto nelle divine Scritture. Soffrii a lungo per tale situazione e, come ho detto, ne ricercavo la causa; mi venne in mente il libro dei Giudici che racconta come ciascuno facesse ciò che gli sembrava giusto e ne indica anche la causa nelle parole che precedono: In quei giorni non c'era re in Israele (Gdc 21,25). Ricordandomi di queste parole, pensavo la stessa cosa anche a proposito degli avvenimenti presenti, il che forse è terribile e strano a dirsi, ma è verissimo, se ci si pensa: se anche ora tale disaccordo e conflitto tra quelli che sono nella chiesa non siano provocati dal rifiuto dell'unico, grande, vero e solo re e Dio; ciascuno infatti si distacca dall'insegnamento del Signore nostro Gesù Cristo, rivendicando di propria autorità pensieri e regole proprie e preferendo di sua autorità dare comandi in opposizione al Signore piuttosto che riceverli da lui. (Basilio di Cesarea, Lettera sulla concordia 1-2) 
</p>

<p>
<u>FEGF1</u> / Ancora un poco e non mi vedrete; un po’ ancora e mi vedrete di San Basilio nel quarto secolo / Se qualche volta, nella quiete di una notte serena, fissando gli occhi sulla bellezza inesprimibile degli astri, hai pensato all’autore dell’universo, chiedendoti chi ha seminato tali fiori sul firmamento, allora sei pronto a seguire questa assemblea e ad ascoltare il commento del racconto ispirato… Vieni pure: come si tengano per mano e si conducono nelle città quelli che non le conoscono, così sarò la vostra guida per farvi scoprire le meraviglie misteriose dell’universo. In questa città, nostra antica patria dalla quale siamo stati cacciati dal demonio che ha ridotto in schiavitù l’uomo per mezzo della seduzione, vedrai la creazione dell’uomo e la morte che si è impadronita di noi, questa morte nata dal peccato, creatura del demonio, maestro del male… Dio, mediante l’esperienza del presente, ci conferma nell’attesa dell’avvenire: se infatti i beni materiali sono così importanti, cosa saranno i beni eterni? Se gli esseri visibili sono così belli, quale sarà la bellezza degli esseri invisibili? Se la grandezza del cielo oltrepassa la misura dell’intelligenza umana, quale intelligenza potrà scoprire la natura di ciò che è eterno? Se questo sole caduco è così bello, così grande, così veloce nei suoi moti, così regolare nel suo ciclo, di una grandezza così proporzionata al resto dell’universo, se nessuno può saziarsi di godersene, quale bellezza sarà quella di Cristo chiamato nella Scrittura «Sole di giustizia» (Mal 3,20). E se è un grande danno per il cieco essere privo del sole, che danno sarà per il peccatore essere privo della luce vera ed eterna…
</p>

<p>
<u>Luigi Maria Epicoco</u> / Affidarsi / “Un poco e non mi vedrete più; un poco ancora e mi vedrete”. Non si può comprendere nulla del Vangelo di oggi se dimentichiamo che ci troviamo al capitolo 16 del Vangelo di Giovanni, che per intenderci è il punto focale di tutto il racconto della passione di Gesù. Le ore qui raccontate sono le poche che separano Gesù dalla sua fine. Il non vederlo è riferito alla sua morte e sepoltura, il rivederlo è riferito alla sua resurrezione, ma questo i discepoli giustamente non riescono a capirlo. Esattamente come è difficile per ciascuno di noi capire qual è il senso del buio che tante volte siamo costretti a vivere. Nel cuore di ogni nostro venerdì santo regna la confusione, la paura, lo smarrimento. Quando si soffre, quando si è in croce non si comprende mai il perché di tutto ciò. Come può Dio permetterlo, e dove in realtà ci sta conducendo? Sono domande che quando le si pronuncia nel cuore di una sofferenza sono destinate a rimanere senza risposta. È così che capita anche a Gesù. Ma Egli ci insegna che in simili ore non bisogna rimanere ostaggio dei ragionamenti, ma bisogna imparare ad affidarsi. «State indagando tra voi perché ho detto: “Un poco e non mi vedrete; un poco ancora e mi vedrete”? In verità, in verità io vi dico: voi piangerete e gemerete, ma il mondo si rallegrerà. Voi sarete nella tristezza, ma la vostra tristezza si cambierà in gioia». Il mondo a cui si riferisce Gesù è il mondo basato sull’odio, il male e l’egoismo. C’è un momento in cui la croce sembra la vittoria schiacciante del male. Ma questa gioia è destinata a finire. C’è infatti qualcosa che nessuno sa, e cioè l’imprevisto della resurrezione. Credo che è questa fede semplice e rocciosa che ha animato i pastorelli di Fatima di cui oggi ricorre l’anniversario della prima apparizione. Avevano tutto contro, e due di loro morirono quasi subito, eppure avevano ragione a sperare e a fidarsi di Maria. A noi molto spesso manca questa fiducia, questo affidamento al di là di ogni perché a cui non riusciamo a rispondere. 
</p>

<p>
<u>Roberto Pasolini</u> / Saper attendere / Le Scritture di oggi orientano la nostra riflessione sul significato del tempo, in particolare su quei momenti che, in prima battuta, appaiono inutili e insopportabili pause nello spartito della nostra vita. «Un poco e non mi vedrete più; un poco ancora e mi vedrete» (Gv 16,16). Queste brevi e misteriose parole, che Gesù rivolge ai suoi nell’intimità dell’ultima cena consumata insieme, suscitano non poco stupore e perplessità. La spiegazione del Maestro non è chiarissima, ma molto intrigante. «In verità, in verità io vi dico: voi piangerete e gemerete, ma il mondo si rallegrerà. Voi sarete nella tristezza, ma la vostra tristezza si cambierà in gioia» (Gv 16,20). Mentre siamo abituati a giudicare le cose che ci capitano guardandoci allo specchio, per verificare se il cambiamento in corso è da ascrivere alla colonna delle perdite o dei profitti, il Signore Gesù ci aiuta a comprendere che la realtà non va considerata soltanto in rapporto a noi stessi. Nessuna sofferenza è chiusa e autoreferenziale, soprattutto se accolta e vissuta come obbedienza al vangelo di Cristo. Inoltre, le parole del Maestro ci rivelano che quella quantità infinitesimale di vita, che ai nostri occhi pare solo una pausa insignificante, è la misura necessaria per consentire alle cose e agli avvenimenti di rivelarsi fino in fondo. Spesso nella vita è sufficiente attendere un po’ per vedere come tutto può e deve cambiare. Così è successo all’apostolo Paolo il quale, dopo aver collezionato una serie di porte in faccia, ha compreso che, proprio attraverso questo non previsto rifiuto, si stava rivelando qualcosa di nuovo: l’annuncio del vangelo si propagava nel cortile dei pagani, il regno di Dio usciva definitivamente dai recinti di Israele, per diventare universale salvezza. Ma poiché essi si opponevano e lanciavano ingiurie, egli, scuotendosi le vesti, disse: «Il vostro sangue ricada sul vostro capo: io sono innocente. D’ora in poi me ne andrò dai pagani» (At 18,6). Anche a noi, oggi, è annunciata la buona notizia che le pause, nella vita, sono assai preziose, più di tanti momenti programmati e, lungamente, bramati. I destini più belli a cui siamo chiamati non li scopriamo, infatti, quando si realizzano i nostri sogni — ancora così nostri — ma quando rimaniamo con disponibilità dentro quelle assurde e incomprensibili parentesi che il Signore dispone con sapienza nella trama dei nostri giorni. Quei momenti di buio, attesa e solitudine nei quali non sembra accadere nulla, mentre ci sta capitando di diventare amore.     
</p>

<p>
<u>MichaelDavide Semeraro</u> / Il tuo nome è Meglio, alleluia! / Mentre si presentano le offerte per l’Eucaristia, la Chiesa, attraverso le parole di chi presiede la divina liturgia, esprime il suo desiderio più profondo e prega così: «perché rinnovati nello spirito, possiamo rispondere sempre meglio all’opera della tua redenzione». Il cammino della Chiesa fa tutt’uno con quello della vita ed è un processo di continua crescita e trasformazione. Il Signore Gesù ce lo ricorda con parole tenere e forti al contempo: «Voi sarete nella tristezza, ma la vostra tristezza si cambierà in gioia» (Gv 16,20). In realtà noi facciamo esperienza non solo di una tristezza che può cambiarsi in gioia, ma pure di alcune gioie che si possono tingersi dei colori della tristezza… e questo fa parte del mistero e della sfida della vita. In ogni modo la cosa più importante, e che fa da fondamento al combattimento della speranza, è che possiamo coltivare la certezza di un sempre possibile cammino. Quest’apertura da rinnovare ogni mattina ci permette di non diventare prigionieri né della tristezza né della gioia, ma di essere continuamente protagonisti attivi e appassionati della nostra vita a servizio del «meglio» della vita, anche degli altri. Il mistero della risurrezione, che in questi giorni pasquali celebriamo con rinnovata gioia, non è altro che un fare memoria di come, persino nella morte, si è nascosto – fino a trionfare – un principio attivo di vita. Il mistero pasquale, che ci mette di fronte al peggio in termini di rifiuto e di disumanità, ci rassicura del fatto che, se il peggio non è mai morto, il meglio è sempre possibile. Questo dinamismo è nascosto come un pugno di lievito nella pasta della vita consueta e ordinaria e viene evocato dal Signore Gesù con quel misterioso rimando che mette in agitazione il cuore dei discepoli: «Un poco e non mi vedrete più; un poco ancora e mi vedrete» (Gv 16,16). I discepoli sono destabilizzati da questo rimando a un processo che ingloba una buona dose di incertezza: «Non comprendiamo quello che vuol dire» (16,18). Il Maestro invece spiega, prima di tutto con la sua disponibilità alla Pasqua, quello che vuol dire con ciò che accetta di vivere, fino a essere disponibile a morire. Come Paolo, anche noi siamo chiamati a essere «fabbricanti di tende» (At 18,3) senza presumere troppo di noi stessi e accogliendo di doverci interiormente spostare non solo da un posto all’altro, ma anche da una situazione all’altra. Persino il fatto di «dedicarsi tutto alla Parola» (At 18,5) non ci garantisce di essere accolti da tutti, ma esige la disponibilità a rischiare sulla Parola, aprendoci a nuove strade e a soluzioni, finora impensate, con docilità e amore. Agostino lo ricorda a se stesso e ai discepoli di tutti i tempi: «Questo che è il frutto del suo travaglio, la Chiesa lo partorisce al presente nel desiderio, allora lo partorirà nella visione; ora gemendo, allora esultando; ora pregando, allora lodando Dio. Sarà perciò un fine eterno, perché non ci potrà bastare che un fine senza fine» (AGOSTINO, Commento al vangelo di Giovanni, n° 101).
</p>

<p>
<u>HomilyVoice-21</u> / PRIMA LETTURA Quando Sila e Timòteo giunsero dalla Macedonia, Paolo cominciò a dedicarsi tutto alla Parola, testimoniando davanti ai Giudei che Gesù è il Cristo. Ma, poiché essi si opponevano e lanciavano ingiurie, egli, scuotendosi le vesti, disse: «Il vostro sangue ricada sul vostro capo: io sono innocente. D’ora in poi me ne andrò dai pagani». L’Apostolo Paolo ama il suo popolo. Per la salvezza dei suoi consanguinei secondo la carne sarebbe pronto anche a dare la vita. Nella Lettera ai Romani manifesta tutto il suo cuore. Ecco alcuni brani: Dico la verità in Cristo, non mento, e la mia coscienza me ne dà testimonianza nello Spirito Santo: ho nel cuore un grande dolore e una sofferenza continua. Vorrei infatti essere io stesso anàtema, separato da Cristo a vantaggio dei miei fratelli, miei consanguinei secondo la carne. Essi sono Israeliti e hanno l’adozione a figli, la gloria, le alleanze, la legislazione, il culto, le promesse; a loro appartengono i patriarchi e da loro proviene Cristo secondo la carne, egli che è sopra ogni cosa, Dio benedetto nei secoli. Amen (Rm 9,1-5). Fratelli, il desiderio del mio cuore e la mia preghiera salgono a Dio per la loro salvezza. Infatti rendo loro testimonianza che hanno zelo per Dio, ma non secondo una retta conoscenza. Perché, ignorando la giustizia di Dio e cercando di stabilire la propria, non si sono sottomessi alla giustizia di Dio. Ora, il termine della Legge è Cristo, perché la giustizia sia data a chiunque crede (Rm 10,1-4). Considera dunque la bontà e la severità di Dio: la severità verso quelli che sono caduti; verso di te invece la bontà di Dio, a condizione però che tu sia fedele a questa bontà. Altrimenti anche tu verrai tagliato via. Anch’essi, se non persevereranno nell’incredulità, saranno innestati; Dio infatti ha il potere di innestarli di nuovo! Se tu infatti, dall’olivo selvatico, che eri secondo la tua natura, sei stato tagliato via e, contro natura, sei stato innestato su un olivo buono, quanto più essi, che sono della medesima natura, potranno venire di nuovo innestati sul proprio olivo! (Rm 11,22-24). Che l’Apostolo ami la salvezza del suo popolo lo attesta la storia. In ogni città inizia sempre dall’annunciare Cristo Signore dalle sinagoghe. Inizia da loro ma non si ferma a loro. La sua missione è di far conoscere Cristo Signore a tutti i popoli, a tutte le genti. Anche questa verità è rivelata nella Lettera ai Romani: “Fratelli miei, sono anch’io convinto, per quel che vi riguarda, che voi pure siete pieni di bontà, colmi di ogni conoscenza e capaci di correggervi l’un l’altro. Tuttavia, su alcuni punti, vi ho scritto con un po’ di audacia, come per ricordarvi quello che già sapete, a motivo della grazia che mi è stata data da Dio per essere ministro di Cristo Gesù tra le genti, adempiendo il sacro ministero di annunciare il vangelo di Dio perché le genti divengano un’offerta gradita, santificata dallo Spirito Santo” (Rm 15,14-16). A colui che ha il potere di confermarvi nel mio Vangelo, che annuncia Gesù Cristo, secondo la rivelazione del mistero, avvolto nel silenzio per secoli eterni, ma ora manifestato mediante le scritture dei Profeti, per ordine dell’eterno Dio, annunciato a tutte le genti perché giungano all’obbedienza della fede, a Dio, che solo è sapiente, per mezzo di Gesù Cristo, la gloria nei secoli. Amen (Rm 16,25-27). L’amore di Paolo per la salvezza del suo popolo mai però soffoca la verità del Vangelo. Il suo amore è sempre in perfetta obbedienza al Vangelo: “In qualunque città o villaggio entriate, domandate chi là sia degno e rimanetevi finché non sarete partiti. Entrando nella casa, rivolgetele il saluto. Se quella casa ne è degna, la vostra pace scenda su di essa; ma se non ne è degna, la vostra pace ritorni a voi. Se qualcuno poi non vi accoglie e non dà ascolto alle vostre parole, uscite da quella casa o da quella città e scuotete la polvere dei vostri piedi. In verità io vi dico: nel giorno del giudizio la terra di Sòdoma e Gomorra sarà trattata meno duramente di quella città” (Mt 10,11-15). Il Vangelo va sempre predicato, annunciato secondo le regole del Vangelo. Mai va dato contro le regole di esso. Se le regole non vengono osservate, lo si dona vanamente, togliendo del tempo prezioso alla missione verso i pagani, anche loro bisognosi del Vangelo. LEGGIAMO At 18,1-8 Dopo questi fatti Paolo lasciò Atene e si recò a Corinto. Qui trovò un Giudeo di nome Aquila, nativo del Ponto, arrivato poco prima dall’Italia, con la moglie Priscilla, in seguito all’ordine di Claudio che allontanava da Roma tutti i Giudei. Paolo si recò da loro e, poiché erano del medesimo mestiere, si stabilì in casa loro e lavorava. Di mestiere, infatti, erano fabbricanti di tende. Ogni sabato poi discuteva nella sinagoga e cercava di persuadere Giudei e Greci. Quando Sila e Timòteo giunsero dalla Macedonia, Paolo cominciò a dedicarsi tutto alla Parola, testimoniando davanti ai Giudei che Gesù è il Cristo. Ma, poiché essi si opponevano e lanciavano ingiurie, egli, scuotendosi le vesti, disse: «Il vostro sangue ricada sul vostro capo: io sono innocente. D’ora in poi me ne andrò dai pagani». Se ne andò di là ed entrò nella casa di un tale, di nome Tizio Giusto, uno che venerava Dio, la cui abitazione era accanto alla sinagoga. Crispo, capo della sinagoga, credette nel Signore insieme a tutta la sua famiglia; e molti dei Corinzi, ascoltando Paolo, credevano e si facevano battezzare. L’amore verso l’uomo mai deve soffocare la verità del Vangelo né in poco e né in molto. Mai deve condurci a rinnegare Cristo Gesù. È quanto sta accadendo ai nostri giorni. Per amore dell’uomo – naturalmente si tratta di una amore secondo la carne non secondo lo Spirito Santo – noi stiamo soffocando la verità del Vangelo, rinnegando così Cristo Signore. Soffocare la verità del Vangelo e rinnegare Cristo per amore dell’uomo significa che noi non amiamo l’uomo di un amore di salvezza, redenzione, giustificazione, vera aggregazione al corpo di Cristo invisibile attraverso l’aggregazione al corpo di Cristo visibile che è la Chiesa. Quando si soffoca la verità del Vangelo e si rinnega Cristo non si ama l’uomo perché lo si abbandona al suo peccato e alla sua morte spirituale. A nulla serve dare all’uomo un pezzo di pane nel tempo, lasciandolo però affamato e assetato per l’eternità. Ma oggi è proprio questo che accade: ci si preoccupa per l’uomo per il tempo, ma non ci si preoccupa per l’eternità. Anche questa non preoccupazione è il frutto del soffocamento della verità del Vangelo e del rinnegamento di Cristo Signore. Ma quali sono i frutti che noi raccogliamo dal soffocamento della verità e dal rinnegamento di Cristo Gesù? Nessuno. Non risolviamo i problemi nel tempo e neanche quelli dell’eternità. Invece se non soffocassimo la verità del Vangelo e non rinnegassimo Cristo Signore, risolveremmo i problemi del tempo e i problemi dell’eternità. Risolveremmo i problemi del tempo, perché il Padre nostro celeste è Lui che si è impegnato a risolverli. Ecco le esatte parole di Cristo Gesù: “Il Padre vostro celeste, infatti, sa che ne avete bisogno. Cercate invece, anzitutto, il regno di Dio e la sua giustizia, e tutte queste cose vi saranno date in aggiunta” (Mt 6,32-33). La provvidenza del Padre è condizionata all’accoglienza del Vangelo nei nostri cuori e alla testimonianza resa a Cristo Gesù. Ma se per amore dell’uomo il Vangelo non viene più annunciato, mai il Padre potrà mantenere la sua Parola. Essa è condizionata all’accoglienza del Vangelo. Mai Paolo ha soffocato il Vangelo per amore dei figli del suo popolo. Mai ha rinnegato Cristo Gesù dinanzi ai suoi consanguinei secondo la carne. Sempre lo ha annunciato con tutto la fortezza dello Spirito Santo. LETTURA DEL VANGELO In verità, in verità io vi dico: voi piangerete e gemerete, ma il mondo si rallegrerà. Voi sarete nella tristezza, ma la vostra tristezza si cambierà in gioia. Il mondo è nella gioia perché pensa che uccidendo Cristo Gesù, il suo potere nessuno più lo potrà contrastare. L’Apocalisse ci rivela che questo potere è concesso al mondo. È concesso perché Gesù deve testimoniare dinanzi ad ogni uomo che Lui ama il Padre con il dono di tutta la sua vita. E vidi salire dal mare una bestia che aveva dieci corna e sette teste, sulle corna dieci diademi e su ciascuna testa un titolo blasfemo. La bestia che io vidi era simile a una pantera, con le zampe come quelle di un orso e la bocca come quella di un leone. Il drago le diede la sua forza, il suo trono e il suo grande potere. Una delle sue teste sembrò colpita a morte, ma la sua piaga mortale fu guarita. Allora la terra intera, presa d’ammirazione, andò dietro alla bestia e gli uomini adorarono il drago perché aveva dato il potere alla bestia, e adorarono la bestia dicendo: «Chi è simile alla bestia e chi può combattere con essa?». Alla bestia fu data una bocca per proferire parole d’orgoglio e bestemmie, con il potere di agire per quarantadue mesi. Essa aprì la bocca per proferire bestemmie contro Dio, per bestemmiare il suo nome e la sua dimora, contro tutti quelli che abitano in cielo. Le fu concesso di fare guerra contro i santi e di vincerli; le fu dato potere sopra ogni tribù, popolo, lingua e nazione. La adoreranno tutti gli abitanti della terra, il cui nome non è scritto nel libro della vita dell’Agnello, immolato fin dalla fondazione del mondo. Chi ha orecchi, ascolti: Colui che deve andare in prigionia, vada in prigionia; colui che deve essere ucciso di spada, di spada sia ucciso. In questo sta la perseveranza e la fede dei santi. E vidi salire dalla terra un’altra bestia che aveva due corna, simili a quelle di un agnello, ma parlava come un drago. Essa esercita tutto il potere della prima bestia in sua presenza e costringe la terra e i suoi abitanti ad adorare la prima bestia, la cui ferita mortale era guarita. Opera grandi prodigi, fino a far scendere fuoco dal cielo sulla terra davanti agli uomini. Per mezzo di questi prodigi, che le fu concesso di compiere in presenza della bestia, seduce gli abitanti della terra, dicendo loro di erigere una statua alla bestia, che era stata ferita dalla spada ma si era riavuta. E le fu anche concesso di animare la statua della bestia, in modo che quella statua perfino parlasse e potesse far mettere a morte tutti coloro che non avessero adorato la statua della bestia. Essa fa sì che tutti, piccoli e grandi, ricchi e poveri, liberi e schiavi, ricevano un marchio sulla mano destra o sulla fronte, e che nessuno possa comprare o vendere senza avere tale marchio, cioè il nome della bestia o il numero del suo nome. Qui sta la sapienza. Chi ha intelligenza calcoli il numero della bestia: è infatti un numero di uomo, e il suo numero è seicentosessantasei (Ap 13,1-18). Ecco il pensiero che sempre deve governare i discepoli di Gesù quando al mondo è concesso il potere di combattere contro di loro. Essi devono testimoniare che l’amore per Cristo Gesù è più forte del potere del mondo. Essi non temono il mondo. Al mondo danno la vita per rendere gloria a Cristo, il solo Signore del cielo e della terra, l’Agnello immolato, il Vivente che possiede nelle sue mani il potere eterno del Padre suo. Questa verità così è annunciata nel Vangelo secondo Giovanni: “Non parlerò più a lungo con voi, perché viene il principe del mondo; contro di me non può nulla, ma bisogna che il mondo sappia che io amo il Padre, e come il Padre mi ha comandato, così io agisco” (Gv 14,30-31). “Gli disse allora Pilato: «Non mi parli? Non sai che ho il potere di metterti in libertà e il potere di metterti in croce?». Gli rispose Gesù: «Tu non avresti alcun potere su di me, se ciò non ti fosse stato dato dall’alto. Per questo chi mi ha consegnato a te ha un peccato più grande» (Gv 19,10-11). Vivere la propria vita dalla fede è cosa ben diversa dal viverla secondo i pensieri della carne o peggio ancora dai pensieri secondo il mondo. Gesù tutto vive dalla fede più pura e più santa. Anche i suoi discepoli devono ogni giorno imparare a vivere la loro vita sul modello e sull’esempio di Gesù. Solo la fede fa sì che noi non naufraghiamo sugli scogli della perdita della speranza. Dalle tenebre sempre la vita sarà consegnata al potere del mondo. Per la sua fede Gesù ha vinto il mondo e anche noi siamo chiamati a vincerlo: “Chiunque è stato generato da Dio vince il mondo; e questa è la vittoria che ha vinto il mondo: la nostra fede. E chi è che vince il mondo se non chi crede che Gesù è il Figlio di Dio? Egli è colui che è venuto con acqua e sangue, Gesù Cristo; non con l’acqua soltanto, ma con l’acqua e con il sangue. Ed è lo Spirito che dà testimonianza, perché lo Spirito è la verità” (1Gv 5,4-6). LEGGIAMO IL TESTO DI Gv 16,16-20 Un poco e non mi vedrete più; un poco ancora e mi vedrete». Allora alcuni dei suoi discepoli dissero tra loro: «Che cos’è questo che ci dice: “Un poco e non mi vedrete; un poco ancora e mi vedrete”, e: “Io me ne vado al Padre”?». Dicevano perciò: «Che cos’è questo “un poco”, di cui parla? Non comprendiamo quello che vuol dire». Gesù capì che volevano interrogarlo e disse loro: «State indagando tra voi perché ho detto: “Un poco e non mi vedrete; un poco ancora e mi vedrete”? In verità, in verità io vi dico: voi piangerete e gemerete, ma il mondo si rallegrerà. Voi sarete nella tristezza, ma la vostra tristezza si cambierà in gioia. Il mondo ha potere su Cristo Gesù solo per pochissime ore. Il tempo per inchiodarlo sulla croce e di deporlo nel sepolcro. Poi finisce per sempre il potere del mondo su di Lui. Poi è Lui che viene innalzato dal Padre a Signore del cielo e della terra e a Giudice dei vivi e dei morti. Il Padre tutto porrà nelle sue mani. A Lui affiderà il governo della sua creazione. I discepoli non conoscono il mistero di Cristo Gesù. Nulla sanno del potere limitato del mondo su di Lui. La verità però viene loro rivelata: “Io vado e ritornerò a voi”. Vado lontano da voi con la mia morte. Ritornerò a voi con la mia risurrezione. L’andare produce pianto e tristezza. Il ritornare invece darà loro una grandissima gioia. La gioia del mondo dura solo tre giorni. Poi il mondo sarà avvolto da una tristezza eterna. Esso non ha alcun potere su Gesù Risorto e costituito Signore e Giudice. La tristezza dei discepoli dura anch’essa solo tre giorni. Poi si trasformerà in gioia duratura ed eterna. Cristo Gesù sarà sempre con loro. Sarà personalmente e tutto con ciascuno di loro. È questa fede purissima la forza del cristiano nell’affrontare ogni tribolazione e persecuzione. Così l’Apostolo Paolo: “Animati tuttavia da quello stesso spirito di fede di cui sta scritto: Ho creduto, perciò ho parlato, anche noi crediamo e perciò parliamo, convinti che colui che ha risuscitato il Signore Gesù, risusciterà anche noi con Gesù e ci porrà accanto a lui insieme con voi. Tutto infatti è per voi, perché la grazia, accresciuta a opera di molti, faccia abbondare l’inno di ringraziamento, per la gloria di Dio. Per questo non ci scoraggiamo, ma, se anche il nostro uomo esteriore si va disfacendo, quello interiore invece si rinnova di giorno in giorno. Infatti il momentaneo, leggero peso della nostra tribolazione ci procura una quantità smisurata ed eterna di gloria: noi non fissiamo lo sguardo sulle cose visibili, ma su quelle invisibili, perché le cose visibili sono di un momento, quelle invisibili invece sono eterne (2Cor 4,13-18). Che il Signore conceda anche a noi questa sua fede. Madre di Dio, Donna dalla fede purissima, intercedi per noi. Ottienici la grazia di consegnare ogni momento della nostra vita a Cristo Signore, sempre nella purezza di fede che ogni sofferenza è vita eterna. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
