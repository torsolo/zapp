<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Domenica della V settimana del Tempo Ordinario.
</p>

<p>
<u>ANTIFONA</u> / Venite: prostrati adoriamo, in ginocchio davanti al Signore che ci ha fatti. È lui il Signore, nostro Dio. (Sal 94,6-7)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>GLORIA</u> / Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / Custodisci sempre con paterna bontà la tua famiglia, Signore, e poiché unico fondamento della nostra speranza è la grazia che viene da te aiutaci sempre con la tua protezione. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli. ♦ O Padre, che con amorevole cura ti accosti all’umanità sofferente e la unisci alla Pasqua del tuo Figlio, insegnaci a condividere con i fratelli il mistero del dolore, per essere con loro partecipi della speranza del Vangelo. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Notti di affanno mi sono state assegnate</b> / Dal libro di Giobbe (Gb 7,1-4.6-7) / Giobbe parlò e disse: «L'uomo non compie forse un duro servizio sulla terra e i suoi giorni non sono come quelli d'un mercenario? Come lo schiavo sospira l'ombra e come il mercenario aspetta il suo salario, così a me sono toccati mesi d'illusione e notti di affanno mi sono state assegnate. Se mi corico dico: "Quando mi alzerò?". La notte si fa lunga e sono stanco di rigirarmi fino all'alba. I miei giorni scorrono più veloci d'una spola, svaniscono senza un filo di speranza. Ricòrdati che un soffio è la mia vita: il mio occhio non rivedrà più il bene». / Parola di Dio.
</p>

<p>
<u>PSALMUS</u> / (Sal 146) <b>Risanaci, Signore, Dio della vita</b> / È bello cantare inni al nostro Dio, è dolce innalzare la lode. Il Signore ricostruisce Gerusalemme, raduna i dispersi d'Israele. R. / Risana i cuori affranti e fascia le loro ferite. Egli conta il numero delle stelle e chiama ciascuna per nome. R. / Grande è il Signore nostro, grande nella sua potenza; la sua sapienza non si può calcolare. Il Signore sostiene i poveri, ma abbassa fino a terra i malvagi. R.
</p>

<p>
<u>LETTURA2</u> / <b>Guai a me se non annuncio il Vangelo</b> / Dalla prima lettera di san Paolo apostolo ai Corìnzi (1Cor 9,16-19.22-23) / Fratelli, annunciare il Vangelo non è per me un vanto, perché è una necessità che mi si impone: guai a me se non annuncio il Vangelo! Se lo faccio di mia iniziativa, ho diritto alla ricompensa; ma se non lo faccio di mia iniziativa, è un incarico che mi è stato affidato. Qual è dunque la mia ricompensa? Quella di annunciare gratuitamente il Vangelo senza usare il diritto conferitomi dal Vangelo. Infatti, pur essendo libero da tutti, mi sono fatto servo di tutti per guadagnarne il maggior numero. Mi sono fatto debole per i deboli, per guadagnare i deboli; mi sono fatto tutto per tutti, per salvare a ogni costo qualcuno. Ma tutto io faccio per il Vangelo, per diventarne partecipe anch'io. / Parola di Dio.
</p>

<p>
<u>ACCLAMATIO</u> / Alleluia, alleluia / Cristo ha preso le nostre infermità e si è caricato delle nostre malattie. (Mt 8,17) / Alleluia.
</p>

<p>
<u>VANGELO</u> / <b>Guarì molti che erano affetti da varie malattie</b> / Dal Vangelo secondo Marco (Mc 1,29-39) / In quel tempo, Gesù, uscito dalla sinagoga, subito andò nella casa di Simone e Andrea, in compagnia di Giacomo e Giovanni. La suocera di Simone era a letto con la febbre e subito gli parlarono di lei. Egli si avvicinò e la fece alzare prendendola per mano; la febbre la lasciò ed ella li serviva. Venuta la sera, dopo il tramonto del sole, gli portavano tutti i malati e gli indemoniati. Tutta la città era riunita davanti alla porta. Guarì molti che erano affetti da varie malattie e scacciò molti demòni; ma non permetteva ai demòni di parlare, perché lo conoscevano. Al mattino presto si alzò quando ancora era buio e, uscito, si ritirò in un luogo deserto, e là pregava. Ma Simone e quelli che erano con lui si misero sulle sue tracce. Lo trovarono e gli dissero: «Tutti ti cercano!». Egli disse loro: «Andiamocene altrove, nei villaggi vicini, perché io predichi anche là; per questo infatti sono venuto!». E andò per tutta la Galilea, predicando nelle loro sinagoghe e scacciando i demòni. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Fratelli e sorelle, presentiamo a Dio le sofferenze dell'umanità intera. La nostra comunità si renda interprete del grido che si innalza da ogni parte della terra e chiede salvezza e sollievo per ogni uomo che è nel dolore. Preghiamo insieme e diciamo: <b>Guarisci il nostro cuore, o Signore!</b> / Per la Chiesa di Dio: sappia denunciare con coraggio le violenze e le situazioni di sofferenza dell'umanità, ed essere segno di speranza per tutti gli innocenti e le vittime del male, preghiamo. / Per coloro che per professione o per scelta di volontariato sono vicini a chi soffre: facciano loro lo stile di vicinanza e solidarietà del Signore Gesù, preghiamo. / Per tutti gli uomini, e per gli organismi internazionali: si trovino concordi nel combattere con ogni mezzo le cause profonde della povertà, delle violenze, degli odi e delle discriminazioni, preghiamo. / Per la nostra comunità cristiana: sia disponibile a sostenere le fatiche e i dolori degli anziani e dei malati, con una vicinanza sia spirituale che materiale, preghiamo. / Signore, tu ti sei fatto uomo e hai preso su di te le nostre infermità. Sii il nostro sostegno e la nostra forza nel momento del dolore e rendici sensibili alle sofferenze di tanti nostri fratelli. Tu che vivi e regni nei secoli dei secoli.
</p>

<p>
<u>OFFERTORIO</u> / Signore Dio nostro, il pane e il vino, che hai creato a sostegno della nostra debolezza, diventino per noi sacramento di vita eterna. Per Cristo nostro Signore.
</p>

<p>
<u>COMMUNIO</u> / Ringraziamo il Signore per il suo amore, per le sue meraviglie a favore degli uomini, perché ha saziato un animo assetato, un animo affamato ha ricolmato di bene. (Sal 106,8-9) ♦ Beati quelli che sono nel pianto: saranno consolati. Beati quelli che hanno fame e sete della giustizia: saranno saziati. (Mt 5,5-6) ♦ Gli portavano tutti i malati e Gesù li guariva. (Mc 1,34)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / O Dio, che ci hai resi partecipi di un solo pane e di un solo calice, fa' che uniti al Cristo in un solo corpo portiamo con gioia frutti di vita eterna per la salvezza del mondo. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / Sant'Agostino (354-430) vescovo d'Ippona (Africa del Nord) e dottore della Chiesa / Lettera 130, a Proba sulla preghiera, 8-9; "Uscito di casa, Gesù si ritirò in un luogo deserto e là pregava" / A cosa serve che ci disperdiamo da ogni parte per cercare cosa chiedere nella preghiera? Diciamo piuttosto col salmo: "Una cosa ho chiesto al Signore, questa sola io cerco: abitare nella casa del Signore tutti i giorni della mia vita, per gustare la dolcezza del Signore ed ammirare il suo santuario" .(Sal 27,4). Là, infatti, "tutti i giorni" non passano arrivando e disparendo, e l'uno comincia quando l'altro finisce; esistono insieme, non hanno fine, poiché la vita stessa , di cui sono giorni, non ha fine. Per farci ottenere questa vita beata, colui che in persona la vera Vita ci ha insegnato a pregare. Non con molte parole come se dovessimo essere esauditi per il nostro sproloquio; infatti, come dice il Signore stesso, preghiamo  colui che sa ciò di cui abbiamo bisogno prima che glielo domandiamo (Mt 6,8). (...) Sa ciò che è necessario prima che glielo chiediamo? Allora, perché ci esorta alla preghiera continua? (Lc18,1) Ciò può stupirci, ma dobbiamo capire che Dio nostro Signore non vuole essere informato del nostro desiderio, che non ignora. Ma vuole che il nostro desiderio sia causato dalla preghiera, affinché diveniamo capaci d'accogliere ciò che sta per darci. Poiché questo è grande, mente noi siamo piccoli e poveri! Ecco perché ci dice: "Aprite anche voi il vostro cuore!" (2Co 6,13). (...) Certo, è incredibile! (...). Saremo tanto più capaci di riceverlo quanto più ci crediamo con più fede , lo speriamo con più certezza, lo desideriamo con più ardore. E' dunque nella fede, speranza e amore, con desiderio costante, che preghiamo sempre.
</p>

<p>
<u>DIBRUNO-21</u> / Per questo infatti sono venuto! (Mc 1,29-39) / Il vero profeta del Dio vivente non solo deve sempre dire ciò che il Signore gli ha comandato di dire, deve dirlo agli uomini presso i quali Lui lo manda. Amos deve profetizzare in Betel e in Betel rimane: “Amasia disse ad Amos: «Vattene, veggente, ritirati nella terra di Giuda; là mangerai il tuo pane e là potrai profetizzare, ma a Betel non profetizzare più, perché questo è il santuario del re ed è il tempio del regno». Amos rispose ad Amasia e disse: «Non ero profeta né figlio di profeta; ero un mandriano e coltivavo piante di sicomòro. Il Signore mi prese, mi chiamò mentre seguivo il gregge. Il Signore mi disse: Va’, profetizza al mio popolo Israele” (Am 7,12-15). Se Amos profetizzasse in un altro luogo non sarebbe né fedele e né obbediente alla missione ricevuta. Giona invece deve recarsi a Ninive e qui predicare. Non può andare in altri luoghi. Lui obbedisce se si reca a Ninive: “Fu rivolta a Giona una seconda volta questa parola del Signore: «Àlzati, va’ a Ninive, la grande città, e annuncia loro quanto ti dico». Giona si alzò e andò a Ninive secondo la parola del Signore. Ninive era una città molto grande, larga tre giornate di cammino. Giona cominciò a percorrere la città per un giorno di cammino e predicava: «Ancora quaranta giorni e Ninive sarà distrutta». I cittadini di Ninive credettero a Dio e bandirono un digiuno, vestirono il sacco, grandi e piccoli. Giunta la notizia fino al re di Ninive, egli si alzò dal trono, si tolse il manto, si coprì di sacco e si mise a sedere sulla cenere. Per ordine del re e dei suoi grandi fu poi proclamato a Ninive questo decreto: «Uomini e animali, armenti e greggi non gustino nulla, non pascolino, non bevano acqua. Uomini e animali si coprano di sacco, e Dio sia invocato con tutte le forze; ognuno si converta dalla sua condotta malvagia e dalla violenza che è nelle sue mani. Chi sa che Dio non cambi, si ravveda, deponga il suo ardente sdegno e noi non abbiamo a perire!». Dio vide le loro opere, che cioè si erano convertiti dalla loro condotta malvagia, e Dio si ravvide riguardo al male che aveva minacciato di fare loro e non lo fece” (Gio 3,1-10). Giona obbedisce, contro la sua volontà e tutto un popolo si salva. / In quel tempo, Gesù, uscito dalla sinagoga, subito andò nella casa di Simone e Andrea, in compagnia di Giacomo e Giovanni. La suocera di Simone era a letto con la febbre e subito gli parlarono di lei. Egli si avvicinò e la fece alzare prendendola per mano; la febbre la lasciò ed ella li serviva. Venuta la sera, dopo il tramonto del sole, gli portavano tutti i malati e gli indemoniati. Tutta la città era riunita davanti alla porta. Guarì molti che erano affetti da varie malattie e scacciò molti demòni; ma non permetteva ai demòni di parlare, perché lo conoscevano. Al mattino presto si alzò quando ancora era buio e, uscito, si ritirò in un luogo deserto, e là pregava. Ma Simone e quelli che erano con lui si misero sulle sue tracce. Lo trovarono e gli dissero: «Tutti ti cercano!». Egli disse loro: «Andiamocene altrove, nei villaggi vicini, perché io predichi anche là; per questo infatti sono venuto!». E andò per tutta la Galilea, predicando nelle loro sinagoghe e scacciando i demòni. / Gesù è stato mandato per rivelare al suo popolo il grande mistero della misericordia, della compassione, della pietà del Signore verso di esso. Non può fermarsi in un luogo per operare prodigi e miracoli. Prodigi e miracoli sono solo segni che devono rendere credibile Cristo Gesù e attestare che Lui viene da Dio. A nulla servono i miracoli se poi manca il dono della Parola. Gesù si mette in preghiera e dal Padre suo, nello Spirito Santo, riceve il comando di lasciare Cafarnao e dirigersi altrove. La sua missione è quella di annunciare i misteri del regno di Dio a tutto il popolo e non solo ad una parte di esso. L’obbedienza è immediata. Gesù subito lascia Cafarnao e si reca nei villaggi vicini a predicare il mistero del regno, accreditando la sua Parola con segni e prodigi. Allora è giusto che ci si chiede: Siamo noi fedeli alla volontà del Padre oggi? Viviamo con obbedienza pura e semplice quanto il Padre vuole che noi facciamo? Sappiamo che il trionfo del regno di Dio sulla terra è frutto della nostra obbedienza? Ci lasciamo noi condizionare dalle richieste che vengono dall’uomo che non sono volontà di Dio per noi? Sempre l’uomo va servito dalla volontà di Dio, mai dalla volontà dell’uomo. / Madre della Redenzione, Angeli, Santi, fateci obbedienti alla volontà di Dio sempre. 
</p>

<p>
<u>SILVESTRINI-21</u> / Si mise a servirli. Gesù interviene ancora per guarire. Stavolta lo fa in una casa a lui familiare. Entra nell'abitazione di San Pietro ed è informato della malattia della suocera. Sembra non sia una malattia pericolosa. Gesù non interviene come altre volte in simili situazioni drammatiche. Guarisce la suocera di San Pietro semplicemente prendendola per mano e alzandola. Ed ancora abbiamo un insegnamento per noi. Guardiamo da un lato la tenerezza del gesto di Gesù e dall'altro la risposta pronta della donna. Il gesto di Gesù è delicato ed in sintonia con l'ambiente; non ci sono demòni da scacciare, non vi sono ossessi da calmare o paralitici da guarire. La donna è poi riconoscente di questa particolare attenzione e la sua disponibilità pronta al servizio è segno di ospitalità, gratitudine, riconoscenza e consapevolezza che quello di Gesù non è una semplice guarigione ma un gesto di salvezza. Tutte le azioni di Gesù sono azioni salvifiche che devono avere una risposta pronta. L'azione di Dio è un dono gratuito ma se ad essa non corrisponde una risposta adeguata dell'uomo non può essere garanzia di salvezza. È un bell'insegnamento per noi ed una indicazione per la nostra vita. Sappiamo riconoscere nella nostra vita l'agire salvifico di Gesù Cristo? È l'invito ad alzare i nostri cuori al Signore in un perenne rendimento di grazia. È l'apertura della nostra vita all'azione dello Spirito. Il servizio pronto della suocera di San Pietro è l'esortazione che anche la nostra vita sia aperta con la stessa disponibilità e la stessa generosità. In ciò troviamo la vera risposta alla grazia donata. L'amore e la grazie che Dio ci offre si devono tramutare in amore e riconoscenza verso i fratelli.
</p>

<p>
<u>LOYOLA-21</u> / Si inverte ogni punto di vista, la condivisione in qualche modo diviene possibile: tu esisti. E allora mi alzo dal letto e ricomincio a cucinare. Certo, mi accalcherò in mezzo alla folla della mia angoscia e strenua battaglia quotidiana, in mezzo a quelli con me, per trovare altro, per creare una soluzione. Certo, che sorpresa quando mi spaventerò perché la verità mi si fa presente, come farò a gestirla?! Mi lamenterò di essa o ne gioirò e prenderò coraggio? Ad ogni modo,vivendo, pare che la verità si allontani, ti allontani… .tutti ti cerchiamo… La verità rimane unita a se stessa, e infatti preghi. Questo invito a fare come te è la via. Non ci resta che andare, con te. / Cosa ti fa male dentro e affidi al Signore? In che modo puoi ripartire? Che effetto ti fa pensare a Gesù che prega? Mounira Abdelhamid Serra
</p>

<p>
<u>FEGF1</u> / Dal Salvatore venne la risurrezione e Cristo vive: anzi egli è la vita; Dal “Discorso sull’Incarnazione del Verbo” di sant’Atanasio, vescovo nel quarto secolo / Se col vessillo della croce e la fede nel Cristo la morte viene calpestata, bisogna concludere con certezza assoluta che non c’è nessun altro all’infuori di Cristo, che abbia riportato la palma e il trionfo sulla morte e l’abbia ridotta così all’impotenza. Se la morte che prima dominava ed era perciò causa di terrore, dopo la venuta e la morte e risurrezione del Salvatore vien disprezzata, appare evidente che essa è stata distrutta e vinta dallo stesso Cristo, quando salì sulla croce. Dopo la notte sorge il sole e illumina con i suoi raggi la terra, e nessuno potrebbe dubitare che sia il sole, diffondendo ovunque la sua luce, a scacciare le tenebre e illuminare tutte le cose. Così, poiché la morte cominciò a essere disprezzata e calpestata quando il Salvatore, venuto fra noi in forma umana per salvarci, morì sulla croce, da ciò e evidente che lo stesso Salvatore, apparendo nel corpo, ha distrutto la morte e ogni giorno ne trionfa attraverso i suoi discepoli. Che poi la risurrezione di un corpo mortale sia stata compiuta dal Cristo, salvatore di tutti e vera vita, risulta più evidente dai fatti che dalle parole a coloro che hanno sano l’occhio interiore. Se infatti la morte è stata annientata e tutti hanno il potere di vincerla per mezzo di Cristo, tanto più egli stesso la vinse e l’annientò per primo nel proprio corpo. Avendo egli abolita la morte, che cosa rimaneva ancora se non che il corpo risorgesse, diventando come un vessillo contro di essa? Come si sarebbe potuto vedere che la morte era distrutta, se il corpo del Signore non fosse risorto? Se poi a qualcuno tutto ciò non bastasse a provare la risurrezione di lui, creda almeno per quelle cose che si possono scorgere con gli occhi. Chi è morto, infatti, non può più fare assolutamente nulla, e il suo ricordo resta vivo appena fino al sepolcro e poi svanisce; solo i vivente possono agire ed essi soli hanno influenza sugli uomini. Osservi dunque chi lo desidera, e giudicando da se stesso riconosca la verità da ciò che avrà visto: se il Salvatore compie tra gli uomini tante e così grandi  cose e dappertutto persuade ogni giorno silenziosamente greci e barbari ad abbracciare la sua fede e obbedire alla sua legge, vi sarà ancora chi dubiti della sua risurrezione e che il Cristo sia vivo, anzi sia la stessa vita?
</p>

<p>
<u>FEGF2</u> / SUL DOVERE DI AMARE DIO  di San Bernardo di Clairvaux  nel dodicesimo secolo / La ragione per cui bisogna amare Dio è Dio stesso. E ho detto la verità, perché egli è la causa efficiente e quella finale. Egli offre l’occasione, egli crea il sentimento, egli appaga il desiderio. Egli ha fatto in modo, o meglio si è fatto, perché lo si amasse; egli ci suscita la speranza di doverlo amare più felicemente, perché l’amore per lui non risulti vano. L’amore che egli ha per noi prepara e ricompensa il nostro. E’ fin troppo benevolo nel prevenirci, è fin troppo giusto nel farsi ripagare, è fin troppo dolce nel farsi attendere. E’ assai ricco di beni per tutti quelli che lo invocano, ma pure non ha da dare nulla di meglio che se stesso. Si è offerto per ottenere in ricompensa il nostro amore, si conserva per essere a sua volta la ricompensa per noi, si associa alle anime sante per nutrirle, si prodiga alle anime prigioniere del male per redimerle. Sei buono, o Signore, con l’anima che ti ricerca. Come sarai dunque con quella che ti avrà trovato? Ma in questo c’è da stupirsi che nessuno è capace di cercarti se non ti ha prima trovato. Vuoi insomma essere trovato per essere cercato, vuoi essere cercato per essere trovato. Puoi però essere cercato ed essere trovato, ma non puoi mai essere prevenuto. Perché anche se diciamo: “Di mattino la mia preghiera ti preverrà”, pure non c’è dubbio che riesce tiepida ogni preghiera che non sia stata preceduta da un’ispirazione. Ma ora è tempo di dire donde incominci il nostro amore, dato che è stato già detto dove si compie.
</p>

<p>
<u>RobertoPasolini</u> / Altrove / In questa domenica, l’intera liturgia sembra volerci ricordare che Dio non è mai dove lo immaginiamo e lo confiniamo, ma sempre altrove, a una latitudine difficile da immaginare, eppure sempre possibile e prossima alla nostra libertà. Le parole di Giobbe, uomo giusto eppure sofferente, sono così lucide e universali da non avere bisogno nemmeno di un commento per essere comprese e sottoscritte: «Come lo schiavo sospira l’ombra e come il mercenario aspetta il suo salario, così a me sono toccati mesi d’illusione e notti di affanno mi sono state assegnate» (Gb 7,2-3). Presto o tardi, in un modo o nell’altro, la vita appare a tutti come «un duro servizio» (7,1), «un soffio» (7,7), che se ne va senza lasciare nel petto nemmeno «un filo di speranza» (7,6). Il nostro bisogno di pace, salute e serenità viene ripetutamente smentito dalle circostanze, dagli imprevisti, dagli altri, fino a quell’ultima, definitiva smentita che è la morte. Per questo il pensiero di Giobbe ci è cosi familiare; anche noi ci sentiamo spesso così: altrove rispetto alla gioia. Per dirimere una discussione sorta dentro la comunità di Corinto, tra coloro che si ritenevano “forti” e quelli che erano considerati “deboli”, Paolo ricorda a tutti che il suo ministero non è una personale «iniziativa» (1Cor 9,17), ma persino un dovere: «Annunciare il Vangelo non è per me un vanto, perché è una necessità che mi si impone: guai a me se non annuncio il Vangelo» (1Cor 9,16). Per sgonfiare l’inutile e dannosa polemica sorta tra discepoli ancora troppo concentrati su se stessi, Paolo si svuota di qualsiasi diritto alla «ricompensa» (9,18) pur di rimanere semplicemente un apostolo, scelto da Cristo per la diffusione del vangelo. L’apostolo non pone il dovere dell’evangelizzazione in contrapposizione alla gratuità dell’annuncio, ma al vanto che ogni diritto rischia di suscitare quando cessa di essere un dono che ci «è stato affidato» (9,17). Paolo ha maturato questa grande libertà interiore quando ha convertito il suo cuore alla speranza del vangelo, imparando a vivere non in base ai diritti acquisiti, ma al bisogno di mettere l’altro al centro del proprio interesse. Questo cambiamento profondo è avvenuto di fronte alla croce di Cristo, il mistero d’amore in cui si è manifestato come Dio per primo abbia rinunciato a vivere secondo il diritto di salvare se stesso, per obbedire al dovere di salvare noi. Esiste una sofferenza, che sperimentiamo e facciamo sperimentare, legata all’abitudine di vivere esercitando sempre l’infinito elenco dei diritti acquisiti, che spegne in noi la gratuità di compiere atti di vero amore. È una forma di schiavitù molto crudele e molto quotidiana, che ci fa dimenticare come la felicità vera non coincida con la libertà di fare quello che si vuole, ma di saper volere quello che appaga il nostro cuore e di saper andare altrove, rispetto a tante scelte superficiali e immediate che ogni giorno facciamo. Questo modo di vivere risplende – e sorprende – nelle scelte mattutine del Signore Gesù, al termine del primo giorno che Marco pone all’inizio del suo vangelo. All’apice di un momento di successo, mentre Gesù si trova sulla cresta dell’onda – «Tutti ti cercano!» (Mc 1,37) – ecco l’inattesa decisione: «Andiamocene altrove, nei villaggi vicini, perché io predichi anche là» (Mc 1,38). Mentre la folla è ancora in visibilio per i prodigi avvenuti e i discepoli vorrebbero godere del successo raggiunto, Cristo decide di andarsene via, in fretta, senza esitazioni. Sarebbe stato un suo diritto godere un poco della popolarità acquisita, dopo aver vissuto intensamente la fatica della missione e della compassione: «mi sono fatto servo di tutti per guadagnare il maggior numero. Mi sono fatto debole per i deboli, per guadagnare i deboli; mi sono fatto tutto per tutti, per salvare a ogni costo qualcuno» (1Cor 9,19.22). Eppure, la preghiera vissuta nel «buio» del «mattino presto» (Mc 1,35), lontano dal clamore degli eventi, convince il cuore di Gesù che il diritto di riposarsi o di godere un po’ del successo ottenuto potrebbe facilmente trasformarsi nella tentazione di acquistare potere e dominio sulla vita degli altri. Così si alza e si rimette in cammino, per inoltrarsi altrove: dove le relazioni restano libere e dove ciascuno può imparare a diventare se stesso, davanti all’unico Padre.
</p>

<p>
<u>MichaelDavideSemeraro</u> / Filo / Le parole di Giobbe sembrano essere state accolte nel cuore del Signore Gesù in quel momento di intima preghiera con cui comincia una nuova giornata, la quale non è semplicemente di «duro servizio» (Gb 7,1), ma il luogo abituale in cui «annunciare il Vangelo» (1Cor 9,16). Le parole di Giobbe sono capaci di interpretare l’angoscia esistenziale più profonda che segna sottilmente il nostro cammino di vita: «I miei giorni scorrono più veloci d’una spola, svaniscono senza un filo di speranza» (Gb 7,6). Sembra proprio che il Signore Gesù, attraverso i suoi gesti di compassione e, soprattutto, nella sua intima relazione con il Padre, sia capace di ritrovare e di ridonare «un filo di speranza» tanto che, al suo passaggio, la vita rifiorisce: «Guarì molti che erano affetti da varie malattie e scacciò molti demoni» (Mc 1,33). Dopo una giornata, cosi attiva e feconda, non è difficile immaginare lo sconcerto dei discepoli che, dopo una sorta di caccia al tesoro, si ritrovano davanti a Gesù che, prostrato nel silenzio della preghiera e della supplica, sembra presentare al Padre tutto il dolore che ha incontrato e che ancora dovrà incontrare e accogliere nel suo cammino. Sicuramente i discepoli, dopo una giornata così gloriosa, si saranno aspettati di trovarsi davanti a un Gesù più vittorioso e più sicuro di sé. Anche noi ci mettiamo sulle «tracce» (1,36) del Signore Gesù e siamo chiamati a confrontarci con il mistero della sua infinita spoliazione che rifugge da ogni potenza per assumere ogni fragilità, a cominciare dalla propria. Ce lo ricorda in modo commovente la parola dell’apostolo: «Mi sono fatto debole per i deboli, per guadagnare i deboli, mi sono fatto tutto per tutti, per salvare a ogni costo qualcuno» e aggiunge, quasi per schermirsi dal rischio che il suo sguardo possa essere percepito come di chi guarda dall’alto in basso: «Ma tutto io faccio per il Vangelo, per diventarne partecipe anch’io» (1Cor 9,22-23). Alle parole di Giobbe: «La notte si fa lunga e sono stanco di rigirarmi fino all’alba» (Gb 7,5) sembra corrispondere la scelta di Gesù che «al mattino presto si alzò quando era ancora buio e, uscito, si ritirò in un luogo deserto, e là pregava» (Mc 1,35). Ogni volta che la notte si fa troppo lunga o eccessivamente pesante, possiamo illuminarla con l’alba di una preghiera piena di fiducia, che squarcia le tenebre e ci permette di ritrovare per noi e per i nostri fratelli «un filo di speranza», come un filo di luce che annuncia il sorgere di un nuovo giorno. Come ricorda Raimon Panikkar: «I miracoli di Cristo non sono tanto le azioni di un taumaturgo per attestare la sua missione quanto l’effetto diretto tra medicina e religione, ovvero tra salute e salvezza. Gli infermi, invalidi o miserabili, riacquistano la salute perché si salvano. Cristo non fa giochi di prestigio, né si preoccupa solo dell’aldilà. Le sue guarigioni sono i simboli stessi della salvezza e per questo richiedono la fede, ovvero la fiducia, la purezza di cuore, tutta la forza del nostro essere» (R. PANIKKAR, &lt;Medicina e religione&gt; in Religione e Religioni, Jaka Book, Milano 2011, p. 453).
</p>

<p>
<u>HomilyVoice-21</u> / PRIMA LETTURA / Ricòrdati che un soffio è la mia vita: il mio occhio non rivedrà più il bene. La vita dell’uomo sulla terra è breve, brevissima. Il nostro respiro è in prestito. Ecco come la Scrittura Santa parla di questa brevità: Una voce dice: «Grida», e io rispondo: «Che cosa dovrò gridare?». Ogni uomo è come l’erba e tutta la sua grazia è come un fiore del campo. Secca l’erba, il fiore appassisce quando soffia su di essi il vento del Signore. Veramente il popolo è come l’erba. Secca l’erba, appassisce il fiore, ma la parola del nostro Dio dura per sempre (Is 40,6-8). L’uomo: come l’erba sono i suoi giorni! Come un fiore di campo, così egli fiorisce. Se un vento lo investe, non è più, né più lo riconosce la sua dimora. Ma l’amore del Signore è da sempre, per sempre su quelli che lo temono, e la sua giustizia per i figli dei figli, per quelli che custodiscono la sua alleanza e ricordano i suoi precetti per osservarli (Sal 103,15-18). Ecco come Giobbe, con una fede non ancora illuminata dalla risurrezione di Gesù Signore, vede la sua vita. L’uomo, nato da donna, ha vita breve e piena d’inquietudine; come un fiore spunta e avvizzisce, fugge come l’ombra e mai si ferma. Tu, sopra di lui tieni aperti i tuoi occhi, e lo chiami a giudizio dinanzi a te? Chi può trarre il puro dall’immondo? Nessuno. Se i suoi giorni sono contati, il numero dei suoi mesi dipende da te, hai fissato un termine che non può oltrepassare. Distogli lo sguardo da lui perché trovi pace e compia, come un salariato, la sua giornata! È vero, per l’albero c’è speranza: se viene tagliato, ancora si rinnova, e i suoi germogli non cessano di crescere; se sotto terra invecchia la sua radice e al suolo muore il suo tronco, al sentire l’acqua rifiorisce e mette rami come giovane pianta. Invece l’uomo, se muore, giace inerte; quando il mortale spira, dov’è mai? Potranno sparire le acque dal mare e i fiumi prosciugarsi e disseccarsi, ma l’uomo che giace non si alzerà più, finché durano i cieli non si sveglierà né più si desterà dal suo sonno (Gb 14,1-12). Veramente l’uomo ha il soffio vitale in prestito. Così il libro della Sapienza parla di coloro che fabbricano idoli: Cenere è il suo cuore, la sua speranza più vile della terra, la sua vita più spregevole del fango, perché disconosce colui che lo ha plasmato, colui che gli inspirò un’anima attiva e gli infuse uno spirito vitale. Ma egli considera la nostra vita come un gioco da bambini, l’esistenza un mercato lucroso. Egli dice che da tutto, anche dal male, si deve trarre profitto. Costui infatti sa di peccare più di tutti, fabbricando con materia terrestre fragili vasi e statue. Ma sono tutti stoltissimi e più miserabili di un piccolo bambino i nemici del tuo popolo, che lo hanno oppresso. Perché essi considerarono dèi anche tutti gli idoli delle nazioni, i quali non hanno né l’uso degli occhi per vedere, né narici per aspirare aria, né orecchie per udire, né dita delle mani per toccare, e i loro piedi non servono per camminare. Infatti li ha fabbricati un uomo, li ha plasmati uno che ha avuto il respiro in prestito. Ora nessun uomo può plasmare un dio a lui simile; essendo mortale, egli fabbrica una cosa morta con mani empie. Egli è sempre migliore degli oggetti che venera, rispetto ad essi egli ebbe la vita, ma quelli mai. Venerano anche gli animali più ripugnanti, che per stupidità, al paragone, risultano peggiori degli altri. Non sono tali da invaghirsene, come capita per il bell’aspetto di altri animali; furono persino esclusi dalla lode e dalla benedizione di Dio (Sap 15,10-19). Tutti i nostri giorni svaniscono per la tua collera, consumiamo i nostri anni come un soffio. Gli anni della nostra vita sono settanta, ottanta per i più robusti, e il loro agitarsi è fatica e delusione; passano presto e noi voliamo via. Chi conosce l’impeto della tua ira e, nel timore di te, la tua collera? Insegnaci a contare i nostri giorni e acquisteremo un cuore saggio. Ritorna, Signore: fino a quando? Abbi pietà dei tuoi servi! Saziaci al mattino con il tuo amore: esulteremo e gioiremo per tutti i nostri giorni (Sal 90,9-14). Giobbe sa che la sua vita è un soffio. In più è un soffio afferrato e sconvolto dal grande uragano che si è abbattuto su di essa. / LEGGIAMO Gb 7,1-4.6-7 / L’uomo non compie forse un duro servizio sulla terra e i suoi giorni non sono come quelli d’un mercenario? Come lo schiavo sospira l’ombra e come il mercenario aspetta il suo salario, così a me sono toccati mesi d’illusione e notti di affanno mi sono state assegnate. Se mi corico dico: “Quando mi alzerò?”. La notte si fa lunga e sono stanco di rigirarmi fino all’alba. I miei giorni scorrono più veloci d’una spola, svaniscono senza un filo di speranza. Ricòrdati che un soffio è la mia vita: il mio occhio non rivedrà più il bene. In questi mesi e giorni d’illusione e notti di affanno che gli sono stati assegnati solo il Signore potrà portare consolazione a Giobbe. Giobbe vive di questa fede nel Signore e a Lui chiede di ricordarsi che la sua vita è un soffio e che se il Signore non interverrà, il suo occhio mai più rivedrà il bene. Ecco la grande forza della fede: per essa si consegna la vita al Signore. Ma anche per essa la vita viene consegnata alla sapienza del Signore, il solo che sa come condurla nel più grande bene. Alla fede di Giobbe, per essere perfetta, va aggiunta la fede di Paolo: Nessuno di noi, infatti, vive per se stesso e nessuno muore per se stesso, perché se noi viviamo, viviamo per il Signore, se noi moriamo, moriamo per il Signore. Sia che viviamo, sia che moriamo, siamo del Signore. Per questo infatti Cristo è morto ed è ritornato alla vita: per essere il Signore dei morti e dei vivi (Rm 14,7-9). Giobbe è l’uomo che pone la sua vita nelle mani del Signore. A Lui chiede che si ricordi di essa. Quella di Giobbe è però preghiera di solo affidamento, di totale consegna. Si consegna e si affida la vita al Signore, perché il Signore sa per quale via condurla per il suo più grande bene. Questa fede così è rivelata dal Salmo: In te, Signore, mi sono rifugiato, mai sarò deluso; difendimi per la tua giustizia. Tendi a me il tuo orecchio, vieni presto a liberarmi. Sii per me una roccia di rifugio, un luogo fortificato che mi salva. Perché mia rupe e mia fortezza tu sei, per il tuo nome guidami e conducimi. Scioglimi dal laccio che mi hanno teso, perché sei tu la mia difesa. Alle tue mani affido il mio spirito; tu mi hai riscattato, Signore, Dio fedele. Tu hai in odio chi serve idoli falsi, io invece confido nel Signore. Esulterò e gioirò per la tua grazia, perché hai guardato alla mia miseria, hai conosciuto le angosce della mia vita; non mi hai consegnato nelle mani del nemico, hai posto i miei piedi in un luogo spazioso. Abbi pietà di me, Signore, sono nell’affanno; per il pianto si consumano i miei occhi, la mia gola e le mie viscere. Si logora nel dolore la mia vita, i miei anni passano nel gemito; inaridisce per la pena il mio vigore e si consumano le mie ossa. Sono il rifiuto dei miei nemici e persino dei miei vicini, il terrore dei miei conoscenti; chi mi vede per strada mi sfugge. Sono come un morto, lontano dal cuore; sono come un coccio da gettare. Ascolto la calunnia di molti: «Terrore all’intorno!», quando insieme contro di me congiurano, tramano per togliermi la vita. Ma io confido in te, Signore; dico: «Tu sei il mio Dio, i miei giorni sono nelle tue mani». Liberami dalla mano dei miei nemici e dai miei persecutori: sul tuo servo fa’ splendere il tuo volto, salvami per la tua misericordia. Signore, che io non debba vergognarmi per averti invocato; si vergognino i malvagi, siano ridotti al silenzio negli inferi. Tacciano le labbra bugiarde, che dicono insolenze contro il giusto con orgoglio e disprezzo. Quanto è grande la tua bontà, Signore! La riservi per coloro che ti temono, la dispensi, davanti ai figli dell’uomo, a chi in te si rifugia. Tu li nascondi al riparo del tuo volto, lontano dagli intrighi degli uomini; li metti al sicuro nella tua tenda, lontano dai litigi delle lingue. Benedetto il Signore, che per me ha fatto meraviglie di grazia in una città fortificata. Io dicevo, nel mio sgomento: «Sono escluso dalla tua presenza». Tu invece hai ascoltato la voce della mia preghiera quando a te gridavo aiuto. Amate il Signore, voi tutti suoi fedeli; il Signore protegge chi ha fiducia in lui e ripaga in abbondanza chi opera con superbia. Siate forti, rendete saldo il vostro cuore, voi tutti che sperate nel Signore (Sal 31,1-25). Questa fede del Salmo trova il suo pieno compimento nella rivelazione dell’Apostolo Paolo: Del resto, noi sappiamo che tutto concorre al bene, per quelli che amano Dio, per coloro che sono stati chiamati secondo il suo disegno. Poiché quelli che egli da sempre ha conosciuto, li ha anche predestinati a essere conformi all’immagine del Figlio suo, perché egli sia il primogenito tra molti fratelli; quelli poi che ha predestinato, li ha anche chiamati; quelli che ha chiamato, li ha anche giustificati; quelli che ha giustificato, li ha anche glorificati. Che diremo dunque di queste cose? Se Dio è per noi, chi sarà contro di noi? Egli, che non ha risparmiato il proprio Figlio, ma lo ha consegnato per tutti noi, non ci donerà forse ogni cosa insieme a lui? Chi muoverà accuse contro coloro che Dio ha scelto? Dio è colui che giustifica! Chi condannerà? Cristo Gesù è morto, anzi è risorto, sta alla destra di Dio e intercede per noi! Chi ci separerà dall’amore di Cristo? Forse la tribolazione, l’angoscia, la persecuzione, la fame, la nudità, il pericolo, la spada? Come sta scritto: Per causa tua siamo messi a morte tutto il giorno, siamo considerati come pecore da macello. Ma in tutte queste cose noi siamo più che vincitori grazie a colui che ci ha amati. Io sono infatti persuaso che né morte né vita, né angeli né principati, né presente né avvenire, né potenze, né altezza né profondità, né alcun’altra creatura potrà mai separarci dall’amore di Dio, che è in Cristo Gesù, nostro Signore (Rm 8,28-39). L’uomo di fede consegna e affida la sua vita a Dio, perché la conduca secondo la sua eterna sapienza. / <u>LETTURA2</u> / Infatti annunciare il Vangelo non è per me un vanto, perché è una necessità che mi si impone: guai a me se non annuncio il Vangelo! Perché per Paolo annunciare il Vangelo è una necessità che gli si impone? È una necessità perché se lui non annuncia il Vangelo, per il suo non annuncio si rende vana la croce di Cristo Gesù. Tutto il mistero della salvezza – Incarnazione, passione, morte, gloriosa risurrezione di Gesù, invio dello Spirito Santo, Dono del Padre – viene reso vano. È come se non fosse mai avvenuto. È come se Cristo Gesù non fosse mai nato, mai avesse sofferto, mai avesse predicato, mai fosse stato crocifisso, mai risorto. È come se Cristo non fosse mai esistito. È la predicazione, l’annuncio del Vangelo che dona vita perenne al mistero di Cristo Gesù e lo rende vivo nel mondo. Cristo si rende vivo e presente nel suo mistero di salvezza, se viene predicato il suo Vangelo. Se invece si predica un altro Vangelo, un’altra parola, anche in questo caso il suo mistero viene reso vano. È come se mai fosse esistito. Questa verità l’Apostolo Paolo la scrive ai Galati: “Mi meraviglio che, così in fretta, da colui che vi ha chiamati con la grazia di Cristo voi passiate a un altro vangelo. Però non ce n’è un altro, se non che vi sono alcuni che vi turbano e vogliono sovvertire il vangelo di Cristo. Ma se anche noi stessi, oppure un angelo dal cielo vi annunciasse un vangelo diverso da quello che vi abbiamo annunciato, sia anàtema! L’abbiamo già detto e ora lo ripeto: se qualcuno vi annuncia un vangelo diverso da quello che avete ricevuto, sia anàtema! Infatti, è forse il consenso degli uomini che cerco, oppure quello di Dio? O cerco di piacere agli uomini? Se cercassi ancora di piacere agli uomini, non sarei servitore di Cristo!” (Gal 1,6-10). A Timoteo così scrive: “Ti scongiuro davanti a Dio e a Cristo Gesù, che verrà a giudicare i vivi e i morti, per la sua manifestazione e il suo regno: Annuncia la Parola, insisti al momento opportuno e non opportuno, ammonisci, rimprovera, esorta con ogni magnanimità e insegnamento. Verrà giorno, infatti, in cui non si sopporterà più la sana dottrina, ma, pur di udire qualcosa, gli uomini si circonderanno di maestri secondo i propri capricci, rifiutando di dare ascolto alla verità per perdersi dietro alle favole. Tu però vigila attentamente, sopporta le sofferenze, compi la tua opera di annunciatore del Vangelo, adempi il tuo ministero” (2Tm 4,1-5). Cristo Gesù e la Parola sono una cosa sola. Anche l’Apostolo e la Parola sono una cosa sola. Un Apostolo che non sente la necessità di annunciare il Vangelo non è Apostolo di Cristo Gesù. Cristo Gesù, l’Apostolo, la Parola, il Vangelo sono una sola cosa. / LEGGIAMO 1Cor 9,16-19.22-23 / Infatti annunciare il Vangelo non è per me un vanto, perché è una necessità che mi si impone: guai a me se non annuncio il Vangelo! Se lo faccio di mia iniziativa, ho diritto alla ricompensa; ma se non lo faccio di mia iniziativa, è un incarico che mi è stato affidato. Qual è dunque la mia ricompensa? Quella di annunciare gratuitamente il Vangelo senza usare il diritto conferitomi dal Vangelo. Infatti, pur essendo libero da tutti, mi sono fatto servo di tutti per guadagnarne il maggior numero: Mi sono fatto debole per i deboli, per guadagnare i deboli; mi sono fatto tutto per tutti, per salvare a ogni costo qualcuno. Ma tutto io faccio per il Vangelo, per diventarne partecipe anch’io. La missione dell’annuncio e della predicazione del Vangelo fa divenire partecipe dei frutti del Vangelo il missionario di esso. Significa che nessun Apostolo, nessun successore degli Apostoli potrà godere i frutti che il Vangelo produce, se lui non annuncia e non predica il Vangelo. Per assurdo potrebbe anche risolvere tutti i problemi dell’universo, tutte le difficoltà che affliggono l’umanità e la stessa terra, se lui non annuncia il Vangelo, sarà escluso dai frutti del Vangelo e di conseguenza dalla vita eterna. Non potrà godere della comunione con Cristo Gesù. La coscienza dell’Apostolo Paolo così viene rivelata nella Lettera ai Romani: Paolo, servo di Cristo Gesù, apostolo per chiamata, scelto per annunciare il vangelo di Dio – che egli aveva promesso per mezzo dei suoi profeti nelle sacre Scritture e che riguarda il Figlio suo, nato dal seme di Davide secondo la carne, costituito Figlio di Dio con potenza, secondo lo Spirito di santità, in virtù della risurrezione dei morti, Gesù Cristo nostro Signore; per mezzo di lui abbiamo ricevuto la grazia di essere apostoli, per suscitare l’obbedienza della fede in tutte le genti, a gloria del suo nome, e tra queste siete anche voi, chiamati da Gesù Cristo –, a tutti quelli che sono a Roma, amati da Dio e santi per chiamata, grazia a voi e pace da Dio, Padre nostro, e dal Signore Gesù Cristo! Anzitutto rendo grazie al mio Dio per mezzo di Gesù Cristo riguardo a tutti voi, perché della vostra fede si parla nel mondo intero. Mi è testimone Dio, al quale rendo culto nel mio spirito annunciando il vangelo del Figlio suo, come io continuamente faccia memoria di voi, chiedendo sempre nelle mie preghiere che, in qualche modo, un giorno, per volontà di Dio, io abbia l’opportunità di venire da voi. Desidero infatti ardentemente vedervi per comunicarvi qualche dono spirituale, perché ne siate fortificati, o meglio, per essere in mezzo a voi confortato mediante la fede che abbiamo in comune, voi e io. Non voglio che ignoriate, fratelli, che più volte mi sono proposto di venire fino a voi – ma finora ne sono stato impedito – per raccogliere qualche frutto anche tra voi, come tra le altre nazioni. Sono in debito verso i Greci come verso i barbari, verso i sapienti come verso gli ignoranti: sono quindi pronto, per quanto sta in me, ad annunciare il Vangelo anche a voi che siete a Roma. Io infatti non mi vergogno del Vangelo, perché è potenza di Dio per la salvezza di chiunque crede, del Giudeo, prima, come del Greco. In esso infatti si rivela la giustizia di Dio, da fede a fede, come sta scritto: Il giusto per fede vivrà (Rm 1,1-17). Fratelli miei, sono anch’io convinto, per quel che vi riguarda, che voi pure siete pieni di bontà, colmi di ogni conoscenza e capaci di correggervi l’un l’altro. Tuttavia, su alcuni punti, vi ho scritto con un po’ di audacia, come per ricordarvi quello che già sapete, a motivo della grazia che mi è stata data da Dio per essere ministro di Cristo Gesù tra le genti, adempiendo il sacro ministero di annunciare il vangelo di Dio perché le genti divengano un’offerta gradita, santificata dallo Spirito Santo. Questo dunque è il mio vanto in Gesù Cristo nelle cose che riguardano Dio. Non oserei infatti dire nulla se non di quello che Cristo ha operato per mezzo mio per condurre le genti all’obbedienza, con parole e opere, con la potenza di segni e di prodigi, con la forza dello Spirito. Così da Gerusalemme e in tutte le direzioni fino all’Illiria, ho portato a termine la predicazione del vangelo di Cristo. Ma mi sono fatto un punto di onore di non annunciare il Vangelo dove era già conosciuto il nome di Cristo, per non costruire su un fondamento altrui, ma, come sta scritto: Coloro ai quali non era stato annunciato, lo vedranno, e coloro che non ne avevano udito parlare, comprenderanno (Rm 15,14-21). Quanto l’Apostolo Paolo dice della sua missione deve essere detto per tutto il corpo di Cristo Gesù. Ogni cristiano, per la sua parte, in relazione ai sacramenti ricevuti, è chiamato a vivere questa necessità che gli è stata imposta per il suo stesso essere discepolo di Gesù. Con l’Apostolo Paolo ogni cristiano deve sempre dire: “Guai a me se non annuncio il Vangelo”. Se non annuncio il Vangelo mai potrò divenire partecipe del Vangelo. Per me non ci sarà vita eterna con Cristo. / LETTURA DEL VANGELO / Egli disse loro: «Andiamocene altrove, nei villaggi vicini, perché io predichi anche là; per questo infatti sono venuto!». Gesù – ed è questa la sua prima obbedienza – è sempre là dove il Padre vuole che Lui sia, nel momento in cui il Padre vuole che si trovi in quel determinato luogo. È lì – ed è questa la seconda obbedienza – per dire e per fare ciò che il Padre vuole che Lui dica e faccia. Amos è stato mandato a profetizzare in Betel e in Betel profetizza, nonostante Amasia lo inviti a lasciare il Paese. Amasia, sacerdote di Betel, mandò a dire a Geroboamo, re d’Israele: «Amos congiura contro di te, in mezzo alla casa d’Israele; il paese non può sopportare le sue parole, poiché così dice Amos: “Di spada morirà Geroboamo, e Israele sarà condotto in esilio lontano dalla sua terra”». Amasia disse ad Amos: «Vattene, veggente, ritirati nella terra di Giuda; là mangerai il tuo pane e là potrai profetizzare, ma a Betel non profetizzare più, perché questo è il santuario del re ed è il tempio del regno». Amos rispose ad Amasia e disse: «Non ero profeta né figlio di profeta; ero un mandriano e coltivavo piante di sicomòro. Il Signore mi prese, mi chiamò mentre seguivo il gregge. Il Signore mi disse: Va’, profetizza al mio popolo Israele. Ora ascolta la parola del Signore: Tu dici: “Non profetizzare contro Israele, non parlare contro la casa d’Isacco”. Ebbene, dice il Signore: “Tua moglie diventerà una prostituta nella città, i tuoi figli e le tue figlie cadranno di spada, la tua terra sarà divisa con la corda in più proprietà; tu morirai in terra impura e Israele sarà deportato in esilio lontano dalla sua terra”» (Am 7,10-17). Giona invece dal Signore è stato mandato in Ninive, nella grande città. Per la predicazione del profeta tutti gli abitanti si sono convertiti dalla loro condotta malvagia. Per ordine del re e dei suoi grandi fu poi proclamato a Ninive questo decreto: «Uomini e animali, armenti e greggi non gustino nulla, non pascolino, non bevano acqua. Uomini e animali si coprano di sacco, e Dio sia invocato con tutte le forze; ognuno si converta dalla sua condotta malvagia e dalla violenza che è nelle sue mani. Chi sa che Dio non cambi, si ravveda, deponga il suo ardente sdegno e noi non abbiamo a perire!». Dio vide le loro opere, che cioè si erano convertiti dalla loro condotta malvagia, e Dio si ravvide riguardo al male che aveva minacciato di fare loro e non lo fece (Gn 3,7-10). Ogni profeta dice ciò che il Signore gli comanda di dire e si reca là dove il Signore lo manda. Ecco la professione di obbedienza che Gesù fa nel Vangelo secondo Giovanni: Gesù allora esclamò: «Chi crede in me, non crede in me ma in colui che mi ha mandato; chi vede me, vede colui che mi ha mandato. Io sono venuto nel mondo come luce, perché chiunque crede in me non rimanga nelle tenebre. Se qualcuno ascolta le mie parole e non le osserva, io non lo condanno; perché non sono venuto per condannare il mondo, ma per salvare il mondo. Chi mi rifiuta e non accoglie le mie parole, ha chi lo condanna: la parola che ho detto lo condannerà nell’ultimo giorno. Perché io non ho parlato da me stesso, ma il Padre, che mi ha mandato, mi ha ordinato lui di che cosa parlare e che cosa devo dire. E io so che il suo comandamento è vita eterna. Le cose dunque che io dico, le dico così come il Padre le ha dette a me» (Gv 12,44-50). Nulla nei profeti del Signore deve avvenire dalla loro volontà. Tutto invece deve avvenire dalla volontà del Signore. È il Signore nella sua eterna sapienza che stabilisce tempi, momenti, modalità, vie per l’opera della sua salvezza. Dinanzi alla sapienza salvatrice e redentrice del Signore l’Apostolo Paolo è pieno di stupore. Ecco con quali parole manifesta la sua fede: O profondità della ricchezza, della sapienza e della conoscenza di Dio! Quanto insondabili sono i suoi giudizi e inaccessibili le sue vie! Infatti, chi mai ha conosciuto il pensiero del Signore? O chi mai è stato suo consigliere? O chi gli ha dato qualcosa per primo tanto da riceverne il contraccambio? Poiché da lui, per mezzo di lui e per lui sono tutte le cose. A lui la gloria nei secoli. Amen (Rm 11,33-36). Gesù con la sua vita ci insegna che la missione è per Lui obbedienza, solo obbedienza. È solo obbedienza al Padre e allo Spirito Santo. Anche per noi è solo obbedienza, ma è solo obbedienza al Padre, a Cristo Gesù, allo Spirito Santo, per gli Apostoli del Signore e i loro successori, secondo le regole della comunione gerarchica. Per chi non è postolo del Signore e suo successore, la missione è solo obbedienza al Padre, a Cristo Gesù, allo Spirito Santo, agli Apostoli del Signore e ai loro successori. Senza queste quattro obbedienze non esiste alcuna missione di salvezza e di redenzione. / LEGGIAMO IL TESTO DI Mc 1,29-39 / E subito, usciti dalla sinagoga, andarono nella casa di Simone e Andrea, in compagnia di Giacomo e Giovanni. La suocera di Simone era a letto con la febbre e subito gli parlarono di lei. Egli si avvicinò e la fece alzare prendendola per mano; la febbre la lasciò ed ella li serviva. Venuta la sera, dopo il tramonto del sole, gli portavano tutti i malati e gli indemoniati. Tutta la città era riunita davanti alla porta. Guarì molti che erano affetti da varie malattie e scacciò molti demòni; ma non permetteva ai demòni di parlare, perché lo conoscevano. Al mattino presto si alzò quando ancora era buio e, uscito, si ritirò in un luogo deserto, e là pregava. Ma Simone e quelli che erano con lui si misero sulle sue tracce. Lo trovarono e gli dissero: «Tutti ti cercano!». Egli disse loro: «Andiamocene altrove, nei villaggi vicini, perché io predichi anche là; per questo infatti sono venuto!». E andò per tutta la Galilea, predicando nelle loro sinagoghe e scacciando i demòni. La missione di Cristo Gesù è obbedienza al Padre e allo Spirito per annunciare, rivelare la salvezza che il Padre opera per Lui, per Cristo Gesù. Il Padre manda Cristo Gesù perché Cristo Gesù nello Spirito Santo di Cristo Gesù parli, Lui riveli, Lui annunci. Rivelando se stesso, Cristo Gesù rivela il Padre e la sua purissima verità di salvezza e di redenzione. Rivela il suo amore eterno. Differente è la missione degli Apostoli di Cristo Gesù. Essi devono andare nel mondo perché parlino di Cristo Gesù, Lui rivelino, Lui annuncino, invitando ogni uomo a credere in Lui, convertendosi e lasciandosi battezzare per nascere a vita nuova da acqua e da Spirito Santo. Oggi dobbiamo confessare che molta nostra missione non è più obbedienza. È una missione che non ha più al centro, come suo cuore, Cristo Gesù. Di conseguenza non è missione di salvezza. O nelle nostre missioni poniamo al centro Cristo Gesù, la sua Parola, il suo Vangelo, la conversione a Lui, credendo nella sua Parola e nel suo Vangelo, prestando alla Parola, al Vangelo ogni ascolto, oppure dobbiamo confessare che le nostre non sono più missioni di salvezza. Ma se le nostre non sono missioni di salvezza, allora non possiamo più dire che agiamo nel nome del Padre e del Figlio e dello Spirito Santo. Dobbiamo confessare che agiamo in nome e per nostro conto, in nome delle nostre filosofie, ideologie, antropologie. Questa onestà è necessaria. Ma se fossimo così onesti da confessare che agiamo in nome e per conto nostro, non potremmo più ingannare nessuno. È questa l’astuzia di Satana: rendere noi, discepoli di Gesù, strumenti per ingannare il mondo intero. È triste sapere che oggi dalla bocca di molti discepoli di Gesù non esce più una parola di verità e di luce, ma una parola di tenebra e di menzogna. Ognuno pertanto si chieda: Parlo io in nome del Padre e del Figlio e dello Spirito Santo in comunione gerarchica con gli Apostoli e i loro successori? La mia missione è vera obbedienza o è inganno perpetrato ai danni del mondo intero? Se la nostra missione non è purissima obbedienza, essa mai potrà essere missione di salvezza. È invece missione per la perdizione di molti nostri fratelli. Madre di Dio, vieni presto in nostro aiuto. Fa che la nostra missione sia purissima obbedienza al Padre e al Figlio e allo Spirito Santo, vissuta sempre come obbedienza e sottomissione alla Chiesa. Amen.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
