<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Sabato della I settimana del Tempo Ordinario (anno dispari)
</p>

<p>
<u>ANTIFONA</u> / Vidi il Signore su di un trono altissimo: lo adorava una schiera di angeli e cantavano insieme: "Ecco colui che regna per sempre".
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Ispira la tua paterna bontà, o Signore, i pensieri e i propositi del tuo popolo in preghiera, perché veda ciò che deve fare e abbia la forza di compiere ciò che ha veduto. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Accostiamoci con fiducia piena al trono della grazia</b> / Dalla lettera agli Ebrei. (Eb 4,12-16) / Fratelli, la parola di Dio è viva, efficace e più tagliente di ogni spada a doppio taglio; essa penetra fino al punto di divisione dell'anima e dello spirito, fino alle giunture e alle midolla, e discerne i sentimenti e i pensieri del cuore. Non vi è creatura che possa nascondersi davanti a Dio, ma tutto è nudo e scoperto agli occhi di colui al quale noi dobbiamo rendere conto. Dunque, poiché abbiamo un sommo sacerdote grande, che è passato attraverso i cieli, Gesù il Figlio di Dio, manteniamo ferma la professione della fede. Infatti non abbiamo un sommo sacerdote che non sappia prendere parte alle nostre debolezze: egli stesso è stato messo alla prova in ogni cosa come noi, escluso il peccato. Accostiamoci dunque con piena fiducia al trono della grazia per ricevere misericordia e trovare grazia, così da essere aiutati al momento opportuno. / Parola di Dio.
</p>

<p>
<u>PSALMUS</u> / (Sal18) <b>Le tue parole, Signore, sono spirito e vita</b> / La legge del Signore è perfetta, rinfranca l'anima; la testimonianza del Signore è stabile, rende saggio il semplice. / I precetti del Signore sono retti, fanno gioire il cuore; il comando del Signore è limpido, illumina gli occhi. / Il timore del Signore è puro, rimane per sempre; i giudizi del Signore sono fedeli, sono tutti giusti. / Ti siano gradite le parole della mia bocca; davanti a te i pensieri del mio cuore, Signore, mia roccia e mio redentore.
</p>

<p>
<u>ACCLAMATIO</u> / Alleluia, Alleluia / Il Signore mi ha mandato a portare ai poveri il lieto annuncio, a proclamare ai prigionieri la liberazione. (Lc 4,18) / Alleluia.
</p>

<p>
<u>VANGELO</u> / <b>Non sono venuto a chiamare i giusti, ma i peccatori</b> / Dal Vangelo secondo  Marco (Mc 2,13-17) / In quel tempo, Gesù uscì di nuovo lungo il mare; tutta la folla veniva a lui ed egli insegnava loro. Passando, vide Levi, il figlio di Alfeo, seduto al banco delle imposte, e gli disse: «Seguimi». Ed egli si alzò e lo seguì. Mentre stava a tavola in casa di lui, anche molti pubblicani e peccatori erano a tavola con Gesù e i suoi discepoli; erano molti infatti quelli che lo seguivano. Allora gli scribi dei farisei, vedendolo mangiare con i peccatori e i pubblicani, dicevano ai suoi discepoli: «Perché mangia e beve insieme ai pubblicani e ai peccatori?». Udito questo, Gesù disse loro: «Non sono i sani che hanno bisogno del medico, ma i malati; io non sono venuto a chiamare i giusti, ma i peccatori». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Con una preghiera concorde ringraziamo il Padre celeste per averci donato Cristo e lo Spirito, e per ogni dono della sua misericordia che ricordiamo in questa eucaristia. Ripetiamo insieme: <b>Salvaci, o Signore.</b> / Per Gesù, venuto a chiamare non i giusti, ma i peccatori. Noi ti preghiamo: / Per Gesù che anche oggi si dona come cibo a noi peccatori. Noi ti preghiamo: / Per Gesù, parola divina che penetra fino in fondo all'anima per la sua conversione. Noi ti preghiamo: / Per Gesù che chiama continuamente gli uomini alla sua sequela. Noi ti preghiamo: / Per lo Spirito Santo che ci guida alla verità intera di Gesù. Noi ti preghiamo: / Per lo Spirito Santo, fuoco che purifica e forza di risurrezione. Noi ti preghiamo: / Per lo Spirito Santo che rinnova il cuore dell'uomo. Noi ti preghiamo: / Per la Vergine Maria, segno gioioso dell'umanità liberata dal male. Noi ti preghiamo: / Padre di bontà, che inviti tutti gli uomini al banchetto preparato da Gesù tuo Figlio, ascolta la preghiera di noi peccatori che gioiamo per la salvezza ricevuta e donaci la forza di amarti sempre, nonostante la nostra fragilità. Per Cristo nostro Signore. Amen.
</p>

<p>
<u>OFFERTORIO</u> / Ti sia gradita, o Signore, l’offerta del tuo popolo: santifichi la nostra vita e ottenga ciò che con fiducia ti chiediamo. Per Cristo nostro Signore.
</p>

<p>
<u>COMMUNIO</u> / È in te, Signore, la sorgente della vita, alla tua luce vediamo la luce. (Sal 35,10) ♦ “Io sono venuto perché abbiano la vita, e l’abbiano in abbondanza”, dice il Signore. (Gv 10,10)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Dio onnipotente, che ci nutri con i tuoi sacramenti, donaci di servirti degnamente con una vita santa. Per Cristo nostro Signore.
</p>

<h3>LECTIO</h3>

<h5>EVANGELIZO</h5>

<p>
Concilio Vaticano II, Costituzione dogmatica sulla rivelazione "Dei verbum", § 1-2 / “Nel passare, vide Levi, …, e gli disse: "Seguimi"” / In religioso ascolto della parola di Dio e proclamandola con ferma fiducia, il santo Concilio fa sue queste parole di san Giovanni: "Annunziamo a voi la vita eterna, che era presso il Padre e si manifestò a noi: vi annunziamo ciò che abbiamo veduto e udito, affinché anche voi siate in comunione con noi, e la nostra comunione sia col Padre e col Figlio suo Gesù Cristo" (1 Gv 1,2-3). Piacque a Dio nella sua bontà e sapienza rivelarsi in persona e manifestare il mistero della sua volontà (cfr. Ef 1,9), mediante il quale gli uomini per mezzo di Cristo, Verbo fatto carne, hanno accesso al Padre nello Spirito Santo e sono resi partecipi della divina natura (cfr. Ef 2,18; 2 Pt 1,4). Con questa Rivelazione infatti Dio invisibile (cfr. Col 1,15; 1 Tm 1,17) nel suo grande amore parla agli uomini come ad amici (cfr. Es 33,11; Gv 15,14-15) e si intrattiene con essi (cfr. Bar 3,38), per invitarli e ammetterli alla comunione con sé.  Questa economia della Rivelazione comprende eventi e parole intimamente connessi, in modo che le opere, compiute da Dio nella storia della salvezza, manifestano e rafforzano la dottrina e le realtà significate dalle parole, mentre le parole proclamano le opere e illustrano il mistero in esse contenuto. La profonda verità, poi, che questa Rivelazione manifesta su Dio e sulla salvezza degli uomini, risplende per noi in Cristo, il quale è insieme il mediatore e la pienezza di tutta intera la Rivelazione.
</p>

<p>
<u>EVANGELIZO-21</u> / Santa Caterina da Siena (1347-1380) terziaria domenicana, dottore della Chiesa, compatrona d'Europa / La riforma dei pastori, cap. XXV, n. 134 Il medico dolce e soave delle anime / O Padre dolcissimo, quando l'umanità giaceva ferita per il peccato di Adamo, gli avete mandato il medico, il vostro caro Figlio, il Verbo d'amore. E quando anch'io languivo abbattuta, nella negligenza e grande ignoranza, voi, il dolcissimo e soavissimo medico, Dio eterno, mi avete dato una soave e dolce e amara medicina, per guarirmi e tirarmi fuori dall'infermità. Era soave perché è con carità, con soavità che vi siete a me manifestato, voi la dolcezza al di sopra di ogni dolcezza. Avete illuminato l'occhio dell'intelligenza con la luce della santissima fede, e in questa luce, che vi piacque svelarmi, ho conosciuto l'eccellenza e la grazia che avete dato all'umanità donandovi a lei tutto intero, vero Dio e vero uomo, nel corpo mistico della santa Chiesa. (...) O amore ineffabile! Svelandomi queste cose, mi avete dato una medicina dolce e amara, per guarirmi dall'infermità, per strapparmi dall'ignoranza e dalla tiepidezza, per rianimare lo zelo e provocare un ardente desiderio di ricorrere a voi! Mostrandomi così la vostra Bontà e gli oltraggi che ricevete da tutti, ma specialmente dai ministri, avete voluto farmi versare, su me stessa, povera peccatrice, e su questi morti che vivono tanto miseramente, un torrente di lacrime, che brilleranno della conoscenza della vostra infinita Bontà. Non voglio dunque, o Padre eterno, focolare d'amore ineffabile e di ardente carità, non voglio smettere un istante di fare voti in vostro onore e per la salvezza delle anime!
</p>

<h5>DIBRUNO</h5>

<p>
Insieme ai pubblicani e ai peccatori / (Eb 4,12-16; Sal 18; Mc 2,13-17) / Gli scribi dei farisei hanno uno stranissimo modo di leggere, interpretare, comprendere, insegnare la Scrittura. Essi ignorano che la Sapienza non invita i santi al suo banchetto, ma gli inesperti, i privi di senno, coloro che vivono senza alcuna verità. / La sapienza si è costruita la sua casa, ha intagliato le sue sette colonne. Ha ucciso il suo bestiame, ha preparato il suo vino e ha imbandito la sua tavola. Ha mandato le sue ancelle a proclamare sui punti più alti della città: «Chi è inesperto venga qui!». A chi è privo di senno ella dice: «Venite, mangiate il mio pane, bevete il vino che io ho preparato. Abbandonate l’inesperienza e vivrete, andate diritti per la via dell’intelligenza» (Pr 9,1-6). / Neanche sanno che il Signore, per mezzo del suo profeta, chiama a mangiare cose buone e succulente quanti spendevano il loro denaro per ciò che non vale e per ciò che non sazia. Invita al banchetto della sua Parola quanti vivono senza di essa. / O voi tutti assetati, venite all’acqua, voi che non avete denaro, venite, comprate e mangiate; venite, comprate senza denaro, senza pagare, vino e latte. Perché spendete denaro per ciò che non è pane, il vostro guadagno per ciò che non sazia? Su, ascoltatemi e mangerete cose buone e gusterete cibi succulenti. Porgete l’orecchio e venite a me, ascoltate e vivrete. Io stabilirò per voi un’alleanza eterna, i favori assicurati a Davide. Ecco, l’ho costituito testimone fra i popoli, principe e sovrano sulle nazioni. Ecco, tu chiamerai gente che non conoscevi; accorreranno a te nazioni che non ti conoscevano a causa del Signore, tuo Dio, del Santo d’Israele, che ti onora. Cercate il Signore, mentre si fa trovare, invocatelo, mentre è vicino. L’empio abbandoni la sua via e l’uomo iniquo i suoi pensieri; ritorni al Signore che avrà misericordia di lui e al nostro Dio che largamente perdona. Perché i miei pensieri non sono i vostri pensieri, le vostre vie non sono le mie vie. Oracolo del Signore (Is 55,1-8). / Neppure sanno che i profeti non sono mandati da Dio a trovare i giusti, ma i peccatori. Ezechiele è mandato da una genia di ribelli, da un popolo duro a convertirsi. / Mi disse: «Figlio dell’uomo, àlzati, ti voglio parlare». A queste parole, uno spirito entrò in me, mi fece alzare in piedi e io ascoltai colui che mi parlava. Mi disse: «Figlio dell’uomo, io ti mando ai figli d’Israele, a una razza di ribelli, che si sono rivoltati contro di me. Essi e i loro padri si sono sollevati contro di me fino ad oggi. Quelli ai quali ti mando sono figli testardi e dal cuore indurito. Tu dirai loro: “Dice il Signore Dio”. Ascoltino o non ascoltino – dal momento che sono una genìa di ribelli –, sapranno almeno che un profeta si trova in mezzo a loro. Ma tu, figlio dell’uomo, non li temere, non avere paura delle loro parole. Essi saranno per te come cardi e spine e tra loro ti troverai in mezzo a scorpioni; ma tu non temere le loro parole, non t’impressionino le loro facce: sono una genìa di ribelli. Ascoltino o no – dal momento che sono una genìa di ribelli –, tu riferirai loro le mie parole. Figlio dell’uomo, ascolta ciò che ti dico e non essere ribelle come questa genìa di ribelli: apri la bocca e mangia ciò che io ti do». Io guardai, ed ecco, una mano tesa verso di me teneva un rotolo. Lo spiegò davanti a me; era scritto da una parte e dall’altra e conteneva lamenti, pianti e guai (Ez 2,1-10). / Gesù dice di se stesso che Lui è il medico per ogni uomo. Il medico non va a curare i sani, ma i malati. Sarebbe veramente stolto quel medico che dedicasse le sue cure ai santi e abbandonasse i malati. Gesù deve curare i peccatori, non i giusti. / Uscì di nuovo lungo il mare; tutta la folla veniva a lui ed egli insegnava loro. Passando, vide Levi, il figlio di Alfeo, seduto al banco delle imposte, e gli disse: «Seguimi». Ed egli si alzò e lo seguì. Mentre stava a tavola in casa di lui, anche molti pubblicani e peccatori erano a tavola con Gesù e i suoi discepoli; erano molti infatti quelli che lo seguivano. Allora gli scribi dei farisei, vedendolo mangiare con i peccatori e i pubblicani, dicevano ai suoi discepoli: «Perché mangia e beve insieme ai pubblicani e ai peccatori?». Udito questo, Gesù disse loro: «Non sono i sani che hanno bisogno del medico, ma i malati; io non sono venuto a chiamare i giusti, ma i peccatori». / Gli scribi dei farisei sono la stoltezza ammantata di religiosità. La loro è una religiosità pericolosissima, perché pronta a distruggere quanto nasce dalla vera fede nella Scrittura, ma anche nella Parola attuale di Dio data per mezzo dei suoi profeti. / Madre di Dio, Angeli, Santi, fate che la nostra religiosità sia purissima obbedienza.
</p>

<p>
<u>DIBRUNO-21</u> / Non sono i sani che hanno bisogno del medico (Mc 2,13-17) / Tutti i veri profeti del Dio vivente sono stati mandati dal Signore per invitare i peccatori alla conversione, che si compie con la fede nella Parola dell’alleanza e con l’obbedienza ad essa. Dio di una sola cosa gode: della conversione del peccatore e del suo ritorno nella sua Parola. Così il profeta Isaia inizia la sua missione: “«Perché mi offrite i vostri sacrifici senza numero? – dice il Signore. Sono sazio degli olocausti di montoni e del grasso di pingui vitelli. Il sangue di tori e di agnelli e di capri io non lo gradisco. Quando venite a presentarvi a me, chi richiede a voi questo: che veniate a calpestare i miei atri? Smettete di presentare offerte inutili; l’incenso per me è un abominio, i noviluni, i sabati e le assemblee sacre: non posso sopportare delitto e solennità. Io detesto i vostri noviluni e le vostre feste; per me sono un peso, sono stanco di sopportarli. Quando stendete le mani, io distolgo gli occhi da voi. Anche se moltiplicaste le preghiere, io non ascolterei: le vostre mani grondano sangue. Lavatevi, purificatevi, allontanate dai miei occhi il male delle vostre azioni. Cessate di fare il male, imparate a fare il bene, cercate la giustizia, soccorrete l’oppresso, rendete giustizia all’orfano, difendete la causa della vedova». «Su, venite e discutiamo – dice il Signore. Anche se i vostri peccati fossero come scarlatto, diventeranno bianchi come neve. Se fossero rossi come porpora, diventeranno come lana. Se sarete docili e ascolterete, mangerete i frutti della terra. Ma se vi ostinate e vi ribellate, sarete divorati dalla spada, perché la bocca del Signore ha parlato»” (Is 1,11-20). Scribi e farisei avevano fortemente alterato, modificato, stravolto il pensiero del Signore. Per essi il giusto una volta rimaneva eternamente giusto, anche trasgredendo la Legge con ogni misfatto o abominio o nefandezza, mentre il peccatore, una volta da essi dichiarato peccatore, rimaneva peccatore per sempre, anche se si fosse convertito e fosse tornato nell’obbedienza più pura verso la Legge di Dio. Anzi essi erano giunti a qualcosa di più aberrante: si era giusti per casta. Scribi e farisei erano tutti giusti. Gli altri erano peccatori. Con gli altri nessun contatto. È evidente che questa loro religione non scaturisce dal cuore di Dio, ma dal cuore di Satana. È religione satanica, non divina. Contro questa religione Gesù si è dovuto “scontare”. È stata questa religione satanica e infernale a decretare la sua morte. Essa è pura idolatria e grande falsità. / In quel tempo, Gesù uscì di nuovo lungo il mare; tutta la folla veniva a lui ed egli insegnava loro. Passando, vide Levi, il figlio di Alfeo, seduto al banco delle imposte, e gli disse: «Seguimi». Ed egli si alzò e lo seguì. Mentre stava a tavola in casa di lui, anche molti pubblicani e peccatori erano a tavola con Gesù e i suoi discepoli; erano molti infatti quelli che lo seguivano. Allora gli scribi dei farisei, vedendolo mangiare con i peccatori e i pubblicani, dicevano ai suoi discepoli: «Perché mangia e beve insieme ai pubblicani e ai peccatori?». Udito questo, Gesù disse loro: «Non sono i sani che hanno bisogno del medico, ma i malati; io non sono venuto a chiamare i giusti, ma i peccatori». / Gesù è mandato dal Padre sulla nostra terra per annunciare ad ogni uomo la volontà del Padre che è di riconciliazione con ogni uomo, di ogni razza, tribù, nazione, lingua. A chi va annunciata la volontà del Padre? Non certo a quanti sono nella Legge, ma a quanti invece sono fuori. Gesù non va dai peccatori per condividere il loro peccato. I peccatori vengono da Cristo Gesù per essere resi partecipi della sua santità, amore, obbedienza, purezza di intenzioni, vero servizio verso il Signore Dio. Lui sa che con scribi e farisei non si può parlare se non con parabole o proverbi o fatti concreti di vita reale e quotidiana. Da chi va un medico? Non certo dai sani. Si reca dagli ammalati. Da chi deve recarsi un giusto? Non certo dai giusti, ma da quanti sono peccatori, al fine di guarirli e condurli nella volontà del Signore loro Dio. Non si va dall’ammalato per contemplare la malattia e neanche per essere da lui contagiato. Si va per la guarigione. Così dicasi anche per Gesù. Lui i peccatori li guarisce dai loro peccati e li avvicina a Dio, facendoli entrare nella Legge, nella Parola. A nulla serve la presenza di un profeta, se non è vero servizio vissuto per la conversione di quanti sono lontani da Dio. / Madre della Redenzione, Angeli, Santi, fate che il cristiano sia vero profeta di Cristo. 
</p>

<p>
<u>SILVESTRINI-21</u> / Un finanziere d'altri tempi. L'evangelista Marco, con il suo linguaggio pittorico, semplice, essenziale, pone oggi sotto i nostri occhi una scena viva e significativa: Levi, seduto al banco, intento al suo lavoro di chiedere, riscuotere e magari estorcere le imposte ai passanti. Un mestiere ingrato il suo e che forse produce ricchezza, ma che genera sempre tante antipatie, come tutti quelli, che per ragioni diverse, hanno il compito di esigere tasse, multe, dazi e denaro dagli altri. Chi ci tocca il portafoglio, a torto o a ragione, non ci è mai simpatico. Proprio questo personaggio, con questo mestiere, con queste credenziali non proprio tra le migliori, suscita invece l'interesse e la simpatia di Gesù. Gli dice semplicemente: «Seguimi!». Gesù evidentemente, quando assume il suo ruolo di salvatore dell'uomo, stravolge le nostre stime e i nostri giudizi: egli comincia dagli ultimi, dai più lontani, dai più bisognosi. Si rivolge in modo preferenziale a coloro che, pur immersi nel male o invischiati nelle cose del mondo, o sedotti dal dio denaro, anelano a qualcosa di diverso e di migliore, anche se non sono ancora in grado di vedere da dove, da che cosa, da chi potranno ricevere quanto desiderano. Quell'anelito è l'embrione della fede, che il Signore Gesù sapientemente riesce a far crescere. Così fa con Levi, così fa ancora con tanti del nostro tempo. Sfida poi i suoi nemici, ipercritici e puritani, andando a mensa a casa di Levi, ritenuto da tutti un pubblicano e un peccatore. È in quella famosa cena che Gesù proferirà una delle sue affermazioni più solenni e scultoree, dicendo ai convitati di allora, ma a tutti noi: «Non sono i sani che hanno bisogno del medico, ma i malati; non sono venuto per chiamare i giusti, ma i peccatori». Questa verità è destinata a restare immutabile nei secoli: è una delle prerogative principali del Cristo e dei suoi ministri. Dovrebbe essere una dote sempre viva ed attuale della sua Chiesa e una ferma ed irremovibile convinzione di ogni cristiano, di ognuno di noi. Cercherò oggi di non giudicare l'altro ma, per grazia di Dio, essergli prossimo.
</p>

<h5>LOYOLA</h5>

<p>
Come alveo di fiume senz’acqua i nostri cuori prima dell’incontro con te, Signore. Siamo terra spaccata, che attende te, che sei acqua leggera e fresca dopo una stagione di arsura. Siamo ragnatela di fiumi in attesa d’acqua, i corsi dei quali, pur partendo da mondi diversi, diventano cerchio di fonti ricolme della tua acqua che cura, lenisce e fa dei nostri cuori fragile argilla, malleabile, pronta ad essere plasmata con l’acqua di cui le tue mani traboccano. Non fiume rumoroso e roboante, ma alveo di arsura che risale la corrente per seguire te. Alveo di fiume che con te ritrova vita, forma, colore. Cristallina acqua quieta, dopo il sordo suono della terra da accudire. Piova la tua acqua benedetta sui nostri cuori riarsi, faccia della sabbia terra buona, plasmabile, dell’alveo secco e spaccato, dolce culla del flusso del tuo limpido amore, che cicatrizza e cura ogni fenditura della nostra terra. Quando mi sono sentito terra spaccata in attesa di acqua? Dove vorrei sperimentare la pioggia portatrice di vita del Signore? Quale deserto oggi voglio affidare alle cure del Padre? (Martina Pampagnin)
</p>

<p>
<u>LOYOLA-21</u> / Mentre Gesù passa c’è Levi, c’è un banco delle tasse, c’è una professione che è più che altro uno stile di vita arrogante, arrivista, predatorio e violento. Cominciamo la preghiera sedendoci al nostro “banco delle imposte” e lasciamoci incontrare e sentiamoci chiamare da Gesù proprio mentre stiamo estorcendo per noi stessi (questo era il peccato pubblico dei pubblicani) qualcosa agli altri. La potenza delle parole di oggi è semplicemente questa: Gesù mi chiama non quando mi metto la maschera della rispettabilità ma proprio nel momento in cui sono nell’abisso della mia lontananza dal bene e dall’umano, lontananza che può essere di tanti generi e manifestarsi in tante forme. Levi si alza e lo segue… Perché? Perché sento che, pur sapendo di essere lontano (o forse, pur volendo essere lontano), qualcosa in Gesù mi attrae? La vita e le mie scelte fino ad ora mi hanno deluso? Non sono state all’altezza? O forse in Gesù intravedo una promessa di avvenire? Qualcosa di nuovo rispetto al piattume e al non senso dei miei giorni? Il primo effetto dell’alzarsi di Levi e del suo seguire Gesù è che Gesù va da Levi, a casa sua (e non viceversa). Levi è toccato sul vivo, fino in fondo; Gesù fa sul serio, lo desidera e desidera entrare in relazione profonda con lui lì dove Levi si trova. Quella di Gesù non è una forma di marketing religioso (una strategia per fare adepti) e lo mostra mettendoci la faccia. Il comportamento di Gesù, infatti, provoca dissenso poiché si discosta dalle norme consuete: non si deve condividere nulla con i peccatori. Ma a Gesù interessa Levi, né le norme né il peccato di Levi e dei suoi commensali, vuole proporgli un altro stile di vita e un altro tipo di relazione fondamentale che piano piano lo guarisca dalla malattia che lo aveva colpito. / Penso al mio (o ai miei) banchi delle imposte: i luoghi da cui mi relaziono con gli altri in maniera predatoria e violenta… In quali occasioni mi capita o mi è capitato di sentire attrazione nei confronti di Gesù? Con quali persone non mi siederei mai a tavola? Come mai? (Andrea Piccolo SJ)
</p>

<p>
<u>LettureBose</u> / Imitatori della bontà di Dio / Se anche tu hai desiderio di questa fede [in Cristo] e l'accogli, innanzitutto conoscerai il Padre. Dio infatti ha amato gli uomini, per essi ha creato il mondo, a essi ha sottomesso tutto ciò che è sulla terra (Sal 8,7), a essi ha donato ragione e intelligenza, a essi soltanto ha permesso di elevare lo sguardo verso il cielo, li ha plasmati a sua immagine (Gen 1,26-27), a essi ha inviato il suo unico Figlio, a essi ha promesso il regno dei cieli e lo darà a quanti lo avranno amato. E quando lo avrai conosciuto, ci pensi alla gioia di cui sarai ricolmo? Quanto amerai colui che per primo ci ha tanto amato? Amandolo, sarai imitatore della sua bontà. E non stupirti che un uomo possa diventare imitatore di Dio: può, se [egli] lo vuole. La felicità infatti non sta nel voler dominare sul prossimo, né nel voler essere più forte dei deboli, né nell'essere ricco, né nell'essere prepotente con gli inferiori. Nessuno può imitare Dio in questi modi, che sono estranei alla sua grandezza. Ma colui che prende su di sé il peso del prossimo e che, con ciò in cui è superiore, spontaneamente vuol far del bene a un altro meno fortunato, chi usa le cose ricevute da Dio a favore di chi ne ha bisogno, diviene un dio per coloro che le ricevono: questi è imitatore di Dio! Allora, pur trovandoti sulla terra, potrai vedere Dio che governa nei cieli; allora comincerai a parlare dei misteri di Dio, allora amerai e ammirerai coloro che vengono perseguitati perché non vogliono rinnegare Dio, allora condannerai l'impostura del mondo e il suo errore ... Non sto parlando di cose strane, né cerco cose contrarie alla ragione, ma essendo discepolo degli apostoli, divento maestro delle genti: ciò che mi è stato insegnato lo metto fedelmente a servizio di quanti si fanno discepoli della verità. Chi, infatti, rettamente istruito e generato da un Verbo benevolo, non cerca di imparare in modo chiaro la verità che per mezzo del Verbo fu apertamente manifestata ai discepoli? (A Diogneto 10,1-11 ,2) 
</p>

<p>
<u>FEGF1</u> / Discorsi,  30 «L’uomo, alzatosi, lo seguì» di  San Pietro Crisologo nel quinto secolo / Fratelli, seduto al suo banco delle imposte, questo povero pubblicano era in una situazione peggiore di quella del paralitico di cui vi ho parlato l’altro giorno, che giaceva sul suo lettuccio. Uno era affetto da una paralisi nel suo corpo; l’altro nella sua anima. Nel primo, tutte le membra erano deformi; nel secondo, il giudizio, nel suo insieme, era nella confusione. Il primo giaceva, prigioniero della sua carne; l’altro era seduto, schiavo nella sua anima e nel suo corpo. Il paralitico soccombeva alle sofferenze suo malgrado. Invece il pubblicano era spontaneamente schiavo dei suoi vizi. Questo, che si riteneva innocente, era accusato di cupidigia dagli altri. Quello, in mezzo alle sue sofferenze, si sapeva peccatore. Uno accumulava guadagni su guadagni, e tutti erano peccati. L’altro cancellava i suoi peccati gemendo nei dolori. Perciò, erano giuste queste parole rivolte al paralitico: «Figliolo, ti sono rimessi i tuoi peccati»; infatti, con le sue sofferenze compensava le sue colpe. Quanto al pubblicano, udì questa parola: «Seguimi», cioè «Otterrai riparazione seguendomi, tu che ti sei smarrito, seguendo il denaro». Sicuramente si dirà: perché il pubblicano, che sembra più colpevole, riceve un dono più grande ? Infatti egli diventa subito apostolo… Ha ricevuto lui il perdono ; e concede ad altri la remissione dei peccati e illumina tutta la terra con lo splendore della predicazione evangelica. Invece il paralitico è appena ritenuto degno di ricevere il solo perdono. Vuoi sapere perché il pubblicano ha ottenuto grazie più numerose ? È perché, secondo la parola dell’Apostolo: «Laddove è abbondato il peccato, ha sovrabbondato la grazia» (Rm 5, 20).
</p>

<p>
<u>FEGF2</u> / Dal trattato «Contro le eresie» Le primizie della risurrezione del Cristo ( Sant’Ireneo di Lione nel secondo secolo) / Il Verbo di Dio si è fatto uomo e il Figlio di Dio si è fatto figlio dell’uomo perché l’uomo, unito al Verbo e ricevendo l’adozione, diventi figlio di Dio. In nessun altro modo avremmo potuto ricevere l’incorruzione e l’immortalità se non con l’essere uniti all’Incorrotto e all’Immortale. E come poi avremmo potuto essere uniti all’incorruzione e all’immortalità se prima l’Incorrotto e l’Immortale non si fosse fatto quello che siamo noi, perché ciò che era corruttibile fosse assorbito dall’incorruzione, e ciò che era mortale dall’immortalità e noi potessimo ricevere l’adozione a figli? Il Figlio di Dio e nostro Signore è Verbo del Padre e Figlio dell’uomo, poiché fu generato come uomo da Maria, che apparteneva al genere umano ed era lei stessa creatura umana. Perciò fu lo stesso Signore a darci un segno nelle profondità della terra e nelle altezze del cielo, un segno che l’uomo non aveva richiesto, perché egli non aveva mai sperato che una vergine potesse diventare madre, partorendo un figlio pur restando vergine. Mai si sarebbe potuto immaginare che questo figlio fosse «Dio con noi» (Is 7, 14; Mt 1, 23) e discendesse nelle profondità della terra alla ricerca della pecora che s’era smarrita, e che era poi sua creatura. Nessuno avrebbe potuto pensare che risalendo in cielo per offrire e raccomandare al Padre l’uomo che era stato ritrovato, facesse di se stesso la primizia della risurrezione dell’uomo. Infatti come il capo è risuscitato dai morti, così risorgerà anche il resto del corpo cioè ogni uomo (…). Il corpo poi riceve coesione e unità grazie ai vari legami che lo alimentano e lo attivano secondo la funzione e la posizione di ciascun membro. Nella casa di Dio ci sono dimore, perché vi sono anche molte membra nel corpo. Generoso fu dunque Dio il quale, venendo meno l’uomo, preordinò la vittoria che gli avrebbe resa per mezzo del Verbo. Infatti poiché la potenza trionfava nella debolezza, il Verbo mostrava la bontà e la magnifica potenza di Dio.
</p>

<h3>LECTIO</h3>

<p>
<u>HomilyVoice-21</u> / SABATO 16 GENNAIO – I SETTIMANA T. O.
</p>

<p>
PRIMA LETTURA<br>
Accostiamoci dunque con piena fiducia al trono della grazia per ricevere misericordia e trovare grazia, così da essere aiutati al momento opportuno.<br>
Per poterci accostare al Signore con piena fiducia dobbiamo credere che veramente la sua Parola è viva, efficace e più tagliente di ogni spada a doppio taglio.<br>
Veramente dobbiamo credere che essa penetra fino al punto di divisione dell’anima e dello spirito, fino alle giuntura e alle midolla, e discerne i sentimenti e i pensieri del cuore.<br>
Senza questa fede, mai ci accosteremo al trono della grazia, perché il trono della grazia ci è indicato dalla Parola della fede.<br>
Il punto di origine della fede non è però il cuore di colui che riceve la Parola della fede. È invece il cuore dal quale scaturisce la Parola della fede.<br>
Il cuore dal quale scaturisce la Parola della fede è quello del Padre.  Il cuore del Padre, nello Spirito Santo, diviene il cuore di Cristo.<br>
Come la Parola esce pura dal cuore del Padre così, nello Spirito Santo, esce purissima dal cuore di Cristo Gesù.<br>
Ora il cuore del Padre, che è il cuore di Cristo Gesù, deve divenire cuore del discepolo di Gesù, nello Spirito Santo.<br>
Solo se il cuore del Padre, nel cuore di Cristo, diviene, nello Spirito Santo, cuore del cristiano, la Parola potrà scaturire purissima, come purissima è uscita dal cuore di Cristo Gesù.<br>
Se la Parola esce sporca dal cuore di chi la proferisce, sporca anche entrerà nel cuore di chi la riceve.<br>
Se non è Parola di Cristo Gesù in colui che la dice, mai potrà essere Parola di Cristo Gesù in colui che la riceve.<br>
Cosa sta facendo l’agiografo della Lettera agli Ebrei? Sta pronunciando purissima la Parola di Cristo Gesù, Parola del Padre, per riaccendere la fede in tutti coloro che sono fortemente tentati perché abbandonino Cristo Gesù e ritornino nelle loro vecchie credenze o anche fedi, ma che non potranno mai salvare la loro vita.<br>
L’Apostolo Paolo loda i Tessalonicesi perché hanno accolto la Parola quale essa veramente è: Parola di Dio.<br>
Essi l’hanno potuta accogliere come vera Parola di Dio perché l’Apostolo ha dato loro la vera Parola di Dio.<br>
Voi stessi infatti, fratelli, sapete bene che la nostra venuta in mezzo a voi non è stata inutile. Ma, dopo aver sofferto e subìto oltraggi a Filippi, come sapete, abbiamo trovato nel nostro Dio il coraggio di annunciarvi il vangelo di Dio in mezzo a molte lotte. <br>
E il nostro invito alla fede non nasce da menzogna, né da disoneste intenzioni e neppure da inganno; ma, come Dio ci ha trovato degni di affidarci il Vangelo così noi lo annunciamo, non cercando di piacere agli uomini, ma a Dio, che prova i nostri cuori. <br>
Mai infatti abbiamo usato parole di adulazione, come sapete, né abbiamo avuto intenzioni di cupidigia: Dio ne è testimone. E neppure abbiamo cercato la gloria umana, né da voi né da altri, pur potendo far valere la nostra autorità di apostoli di Cristo. Invece siamo stati amorevoli in mezzo a voi, come una madre che ha cura dei propri figli. <br>
Così, affezionati a voi, avremmo desiderato trasmettervi non solo il vangelo di Dio, ma la nostra stessa vita, perché ci siete diventati cari.<br>
Voi ricordate infatti, fratelli, il nostro duro lavoro e la nostra fatica: lavorando notte e giorno per non essere di peso ad alcuno di voi, vi abbiamo annunciato il vangelo di Dio. <br>
Voi siete testimoni, e lo è anche Dio, che il nostro comportamento verso di voi, che credete, è stato santo, giusto e irreprensibile. <br>
Sapete pure che, come fa un padre verso i propri figli, abbiamo esortato ciascuno di voi, vi abbiamo incoraggiato e scongiurato di comportarvi in maniera degna di Dio, che vi chiama al suo regno e alla sua gloria.<br>
Proprio per questo anche noi rendiamo continuamente grazie a Dio perché, ricevendo la parola di Dio che noi vi abbiamo fatto udire, l’avete accolta non come parola di uomini ma, qual è veramente, come parola di Dio, che opera in voi credenti (1Ts 2,1-13). <br>
Chi vuole che la sua Parola sia accolta come vera Parola di Dio deve mettere ogni impegno perché dal suo cuore esca solo la Parola di Dio.<br>
Questo mai potrà avvenire se il cuore di Cristo Gesù non abita e non dimora nel cuore di colui che è chiamato a dire la Parola. 
</p>

<p>
LEGGIAMO Eb 4,12-16<br>
Infatti la parola di Dio è viva, efficace e più tagliente di ogni spada a doppio taglio; essa penetra fino al punto di divisione dell’anima e dello spirito, fino alle giunture e alle midolla, e discerne i sentimenti e i pensieri del cuore. <br>
Non vi è creatura che possa nascondersi davanti a Dio, ma tutto è nudo e scoperto agli occhi di colui al quale noi dobbiamo rendere conto.<br>
Dunque, poiché abbiamo un sommo sacerdote grande, che è passato attraverso i cieli, Gesù il Figlio di Dio, manteniamo ferma la professione della fede. <br>
Infatti non abbiamo un sommo sacerdote che non sappia prendere parte alle nostre debolezze: egli stesso è stato messo alla prova in ogni cosa come noi, escluso il peccato. <br>
Accostiamoci dunque con piena fiducia al trono della grazia per ricevere misericordia e trovare grazia, così da essere aiutati al momento opportuno.<br>
Costruire, edificare, riparare la vera fede in Cristo Gesù nei cuori è ministero e missione del corpo di Cristo.<br>
Nel corpo di Cristo questa missione è degli Apostoli e dei loro successori. In comunione con essi ogni altro membro del corpo di Cristo.<br>
Se l’Apostolo del Signore non vive però nel cuore di Cristo e il cuore di Cristo non vive nel suo cuore, mai potrà edificare, costruire, riparare la fede di quanti sono già corpo di Cristo.<br>
Oggi si vuole una Chiesa in uscita. Ma è cosa giusta che ognuno si chieda: è il corpo di Cristo che è in uscita per formare il corpo di Cristo, aggregando nuovi figli ad esso, oppure sono solo degli uomini che sono in uscita?<br>
È il cuore di Cristo Gesù che viene portato nel mondo dal cuore del discepolo di Gesù, allo stesso modo che Gesù è venuto nel mondo per poetare il cuore del Padre, o ognuno va nel mondo portando il suo cuore e non quello di Gesù Signore?<br>
Come Gesù, ricolmo di Luce del Padre, è venuto nel mondo per portare la Luce del Padre, così il cristiano, ricolmo di Luce di Cristo, deve andare nel mondo per portare la Luce di Cristo, invitando ogni uomo a lasciarsi illuminare da essa per camminare in essa, sempre.<br>
È questa la missione di ogni discepolo di Gesù. Ogni altra cosa è solo un mezzo per il raggiungimento di questo fine.<br>
Anche l’amore è mezzo perché il mondo ci riconosca come veri discepoli di Gesù e per questa conoscenza anch’esso si apra alla fede in Lui, che è il Salvatore, il Redentore, la Luce, la Grazia, la Verità per ogni uomo. 
</p>

<p>
LETTURA DEL  VANGELO<br>
Non sono i sani che hanno bisogno del medico, ma i malati; io non sono venuto a chiamare i giusti, ma i peccatori<br>
Tutti i profeti del Dio vivente vivono sulle loro spalle una missione particolarissima: Essi devono non solo dire al popolo del Signore la Parola che è invito alla conversione, al ritorno nell’obbedienza alla Legge dell’Alleanza, all’ascolto della voce del Signore che oggi risuona in mezzo al popolo.<br>
Devono anche intercedere perché il Signore abbia misericordia e perdoni il peccato del suo popolo.<br>
Parola di luce, verità, giustizia, amore, misericordia, obbedienza e Parola di invocazione di perdono e di misericordia devono essere una sola Parola nel profeta del Signore.<br>
Il profeta deve essere voce della santità di Dio in mezzo al suo popolo, ma anche deve essere voce del suo popolo presso il Signore.<br>
Questa missione deve essere vissuta in favore del mondo intero. Ecco chi è il vero profeta: Voce di Dio nel mondo e voce del mondo presso Dio.<br>
Quanto è detto dei profeti va predicato anche per i sacerdoti. Anche loro sono rivestiti di questa altissima duplice missione. Anche loro sono voce di Dio e voce dell’uomo, di ogni uomo.<br>
Mosè è profeta del Signore. Si fa voce del popolo presso Dio e ottiene il perdono del peccato del suo popolo:<br>
Il Signore disse inoltre a Mosè: «Ho osservato questo popolo: ecco, è un popolo dalla dura cervice. Ora lascia che la mia ira si accenda contro di loro e li divori. Di te invece farò una grande nazione».<br>
Mosè allora supplicò il Signore, suo Dio, e disse: «Perché, Signore, si accenderà la tua ira contro il tuo popolo, che hai fatto uscire dalla terra d’Egitto con grande forza e con mano potente? <br>
Perché dovranno dire gli Egiziani: “Con malizia li ha fatti uscire, per farli perire tra le montagne e farli sparire dalla terra”? Desisti dall’ardore della tua ira e abbandona il proposito di fare del male al tuo popolo. <br>
Ricòrdati di Abramo, di Isacco, di Israele, tuoi servi, ai quali hai giurato per te stesso e hai detto: “Renderò la vostra posterità numerosa come le stelle del cielo, e tutta questa terra, di cui ho parlato, la darò ai tuoi discendenti e la possederanno per sempre”».<br>
Il Signore si pentì del male che aveva minacciato di fare al suo popolo (Es 32,9-14). <br>
Anche ai Sacerdoti il Signore chiede di intercedere per il perdono dei peccati del suo popolo:<br>
«Or dunque – oracolo del Signore –, ritornate a me con tutto il cuore, con digiuni, con pianti e lamenti.<br>
Laceratevi il cuore e non le vesti, ritornate al Signore, vostro Dio, perché egli è misericordioso e pietoso, lento all’ira, di grande amore, pronto a ravvedersi riguardo al male».<br>
Chi sa che non cambi e si ravveda e lasci dietro a sé una benedizione? Offerta e libagione per il Signore, vostro Dio.<br>
Suonate il corno in Sion, proclamate un solenne digiuno, convocate una riunione sacra.<br>
Radunate il popolo, indite un’assemblea solenne, chiamate i vecchi, riunite i fanciulli, i bambini lattanti; esca lo sposo dalla sua camera e la sposa dal suo talamo.<br>
Tra il vestibolo e l’altare piangano i sacerdoti, ministri del Signore, e dicano: «Perdona, Signore, al tuo popolo e non esporre la tua eredità al ludibrio e alla derisione delle genti». Perché si dovrebbe dire fra i popoli: «Dov’è il loro Dio?».<br>
Il Signore si mostra geloso per la sua terra e si muove a compassione del suo popolo (Gl 2,12-18). <br>
Al tempo di Gesù scribi e farisei vivevano una religione in verità assai strana.<br>
Questa religione strana era formata di due compartimenti: nel primo vi erano scribi e farisei. Essi erano i santi. Nel secondo erano collocati pubblicani e peccatori. <br>
Scribi e farisei rimanevano santi, qualsiasi misfatto o delitto commettessero.<br>
Pubblicani e peccatori erano dichiarati peccatori per sempre. Non vi era possibilità di salvezza per essi.<br>
Ecco cosa dice lo Spirito Santo su scribi e farisei per bocca di Gesù:<br>
«Voi farisei pulite l’esterno del bicchiere e del piatto, ma il vostro interno è pieno di avidità e di cattiveria. <br>
Stolti! Colui che ha fatto l’esterno non ha forse fatto anche l’interno? Date piuttosto in elemosina quello che c’è dentro, ed ecco, per voi tutto sarà puro. <br>
Ma guai a voi, farisei, che pagate la decima sulla menta, sulla ruta e su tutte le erbe, e lasciate da parte la giustizia e l’amore di Dio. Queste invece erano le cose da fare, senza trascurare quelle. <br>
Guai a voi, farisei, che amate i primi posti nelle sinagoghe e i saluti sulle piazze. Guai a voi, perché siete come quei sepolcri che non si vedono e la gente vi passa sopra senza saperlo».<br>
Intervenne uno dei dottori della Legge e gli disse: «Maestro, dicendo questo, tu offendi anche noi». <br>
Egli rispose: «Guai anche a voi, dottori della Legge, che caricate gli uomini di pesi insopportabili, e quei pesi voi non li toccate nemmeno con un dito! (Lc 11,39-46). <br>
Quando il cuore è impuro e immondo, non c’è spazio in esso perché possa entrare la luce del Signore. Farisei e scribi sono tenebra e dalla tenebra parlano contro la luce purissima di Cristo Signore.<br>
Gesù, come luce purissima del Padre, nello Spirito Santo, è  stato mandato per invitare ogni uomo a camminare nella sua luce di verità, conversione, giustizia, amore, misericordia, perdono.
</p>

<p>
LEGGIAMO IL TESTO DI Mc 2,13-17<br>
Passando, vide Levi, il figlio di Alfeo, seduto al banco delle imposte, e gli disse: «Seguimi». Ed egli si alzò e lo seguì.<br>
Mentre stava a tavola in casa di lui, anche molti pubblicani e peccatori erano a tavola con Gesù e i suoi discepoli; erano molti infatti quelli che lo seguivano. <br>
Allora gli scribi dei farisei, vedendolo mangiare con i peccatori e i pubblicani, dicevano ai suoi discepoli: «Perché mangia e beve insieme ai pubblicani e ai peccatori?». Udito questo, Gesù disse loro: «Non sono i sani che hanno bisogno del medico, ma i malati; io non sono venuto a chiamare i giusti, ma i peccatori».<br>
Anche oggi urge una parola di purissima luce sul ministero della profezia, del sacerdozio e anche della regalità.<br>
Va subito detto che questo triplice ministero appartiene al corpo di Cristo e va esercitato dal corpo di Cristo, nel corpo di Cristo, con il corpo di Cristo, in favore del corpo di Cristo o per il corpo di Cristo.<br>
È un ministero attraverso il quale chi lo esercita deve avere a cuore una cosa sola: elevare in santità ogni altro membro del corpo di Cristo, portare nel corpo di Cristo ogni altra persona che ancora non è divenuta corpo di Cristo, passando per la via della fede, della conversione, dei sacramenti.<br>
Nel corpo di Cristo questo triplice ministero va però esercitato secondo ordini, gradi, specifici ministeri, missioni, carismi, vocazioni, provenienti dallo Spiriti Santo e dai sacramenti ricevuti.<br>
Indipendentemente dalle modalità che sono personali di esercitare il triplice ministero della regalità, della profezia, del sacerdozio, c’è una regola per tutti uguale:<br>
Anche se con differenti modalità e gradi di responsabilità, ogni discepolo di Gesù è chiamato ad essere voce di Cristo Gesù, che è voce del Padre nello Spirito Santo, presso l’intera umanità.<br>
Questa la sua prima missione. La seconda missione è quella di farsi voce dell’umanità intera presso Cristo Gesù, il quale a sua volta si farà voce presso il Padre, sempre nello Spirito Santo.<br>
Il punto di riferimento pertanto è uno solo sia per via discendente che per via ascendente. Questo punto è Cristo Gesù.<br>
Il cristiano è voce di Cristo per il mondo, ma è anche voce del mondo presso Cristo.<br>
Se si toglie Cristo, il cristiano è voce di se stesso presso il mondo e voce del mondo presso se stesso.<br>
Oggi è questo il grande tradimento operato contro il nostro ministero: ci siamo fatti voce di noi stessi presso il mondo, voce del mondo presso il mondo.<br>
Neanche si può vivere una parte del ministero senza l’altra parte: essere voce di Cristo presso il mondo senza essere voce del mondo presso Cristo. Anche questo è grande tradimento del ministero.<br>
Ecco cosa manca al cristiano oggi: credere con fede ferma e convinta che lui è stato costituito in Cristo, con Cristo, per Cristo, voce di Cristo Gesù dinanzi all’intera umanità.<br>
Ma anche credere con fede ferma e convinta che lui è stato costituito in Cristo, con Cristo, per Cristo, voce dell’intera umanità presso Cristo Gesù.<br>
Ma se è voce dell’umanità che grida a Cristo Signore, deve essere pronto a sacrificare tutta intera la sua vita, così come l’ha consumata Cristo Signore, al fine di ottenere il perdono dei peccati del mondo.<br>
Quella del cristiano è missione soprannaturale, non naturale. Lui è il punto di contatto tra il Cielo e la terra, in Cristo, con Cristo, per Cristo.<br>
Lui deve riversare sulla terra tutta la luce divina ed eterna del nostro Dio, tutta la potenza dell’amore e della grazia di Cristo Gesù, tutta la forza di comunione che è nello Spirito Santo. <br>
Per questo è necessario che il cristiano diventi luce, grazia, comunione in Cristo per opera dello Spirito Santo.<br>
Ma anche deve assumere in sé tutta la miseria dell’umanità al fine di presentarla a Dio nel suo corpo consegnato al Padre per la salvezza e la vita del mondo.<br>
Tutto questo potrà avvenire nella misura in cui il cristiano si riveste di Cristo e si conforma a Lui, trasformandosi in Lui. <br>
Madre del Figlio Unigenito Eterno del Padre, vieni in nostro soccorso. Aiutaci perché ogni discepolo di Gesù sia nel mondo vero profeta, vero sacerdote, vero re.<br>
Solo divenendo vero nella verità di Cristo, il cristiano potrà essere voce di Cristo presso gli uomini e voce degli uomini presso Cristo Gesù.<br>
Fa’, Madre Santa, che esercitiamo questa nostra missione con fede ferma, convinta, ogni giorno più luminosa. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
