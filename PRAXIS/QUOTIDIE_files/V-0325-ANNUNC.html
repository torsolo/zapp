<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Solennità Annunciazione del Signore / Ciò che colpisce, nell’Annunciazione, è che una “religione pura” esige un dialogo vivente e costante fra Dio e ogni uomo. Qui Dio ha pronunciato la sua ultima Parola a Maria, perché si compissero le parole che, nella storia di Israele, erano state dette ad Abramo, a Mosé e ai profeti. Essi avevano ascoltato e obbedito; lasciarono entrare nella loro vita la Parola di Dio, la fecero parlare nelle loro azioni e la resero feconda nel loro destino. I profeti sostituirono alle loro proprie idee la Parola di Dio; anche Maria lasciò che la Parola di Dio si sostituisse a quelle che erano le sue convinzioni religiose. Di fronte alla profondità e all’estensione di questa nuova Parola, Maria “rimase turbata”. L’avvicinarsi del Dio infinito deve sempre turbare profondamente la creatura, anche se, come Maria, è “piena di grazia”. Assolutamente straordinario è poi che questo Dio non solo si avvicina a Maria, ma le offre il proprio Figlio eterno perché divenga il suo Figlio. Come è possibile che il “Figlio dell’Altissimo” diventi suo Figlio? “Lo Spirito Santo scenderà su di te”. Come scese sul caos, in occasione della creazione, lo Spirito Santo scenderà su Maria e il risultato sarà una nuova creazione. L’albero appassito della storia fiorirà di nuovo. “Maria disse: Eccomi sono la serva del Signore, avvenga di me quello che hai detto”. Nell’Annunciazione si ha il tipo di dialogo che il Padre del nostro Signore Gesù Cristo vorrebbe avere con ciascuno di noi. L’esperienza di Maria a Nazaret sottolinea questa verità per tutto il popolo di Dio. Il suo “sì” in risposta all’offerta divina e il cambiamento drammatico di vita che ne sarebbe seguito, mostrano che la venuta di Dio in mezzo a noi esige un cambiamento radicale. Ma, cosa più importante, l’Annunciazione a Maria ci pone di fronte ad una grande verità: ognuno di noi ha avuto un’“annunciazione” personale. Sto esagerando? No di certo. Se esaminate la vostra vita passata, troverete un’esperienza che è stata decisiva; forse non ebbe allora conseguenze immediate, o almeno non vi sembrò, ma, ripensandoci adesso, vi accorgete che è stata fondamentale, sia essa la scuola che avete frequentato, un libro che avete letto, un discorso che avete ascoltato, una frase delle Scritture che vi ha colpito, gli amici a cui vi siete sentiti uniti o un ritiro che avete fatto. Era il Dio di Maria di Nazaret che si annunciava a voi. Voi avete dunque avuto una “vostra” annunciazione. E se non avete risposto “sì”, o se avete pronunciato soltanto un “sì” timido? Basta riconoscere l’annunciazione ora e cercare di recuperare il tempo perduto, vivendo per Dio e per gli altri. “Eccomi sono la serva del Signore, avvenga di me quello che hai detto”.
</p>

<p>
<u>ANTIFONA</u> / Entrando nel mondo il Signore disse: «Eccomi, o Dio, io vengo per fare la tua volontà». (Eb 10,5.7)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>GLORIA</u> / Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / O Padre, tu hai voluto che il tuo Verbo si facesse carne nel grembo della Vergine Maria: concedi a noi, che professiamo la fede nel nostro redentore, vero Dio e vero uomo, di essere partecipi della sua natura divina. Egli è Dio, e vive e regna con te.
</p>

<p>
<u>LETTURA1</u> / <b>Ecco, la vergine concepirà</b> / Dal libro del profeta Isaìa (Is 7,10-14; 8,10c) / In quei giorni, il Signore parlò ad Acaz: «Chiedi per te un segno dal Signore, tuo Dio, dal profondo degli inferi oppure dall'alto». Ma Acaz rispose: «Non lo chiederò, non voglio tentare il Signore». Allora Isaìa disse: «Ascoltate, casa di Davide! Non vi basta stancare gli uomini, perché ora vogliate stancare anche il mio Dio? Pertanto il Signore stesso vi darà un segno. Ecco: la vergine concepirà e partorirà un figlio, che chiamerà Emmanuele, perché Dio è con noi». / Parola di Dio.
</p>

<p>
<u>PSALMUS</u> / (Sal 39) <b>Ecco, Signore, io vengo per fare la tua volontà</b> / Sacrificio e offerta non gradisci, gli orecchi mi hai aperto, non hai chiesto olocausto né sacrificio per il peccato. Allora ho detto: «Ecco, io vengo». R. / «Nel rotolo del libro su di me è scritto di fare la tua volontà: mio Dio, questo io desidero; la tua legge è nel mio intimo». R. / Ho annunciato la tua giustizia nella grande assemblea; vedi: non tengo chiuse le labbra, Signore, tu lo sai. R. / Non ho nascosto la tua giustizia dentro il mio cuore, la tua verità e la tua salvezza ho proclamato. R.
</p>

<p>
<u>LETTURA2</u> / <b>Ecco, io vengo per fare, o Dio, la tua volontà</b> / Dalla lettera agli Ebrei (Eb 10,4-10) / Fratelli, è impossibile che il sangue di tori e di capri elimini i peccati. Per questo, entrando nel mondo, Cristo dice: «Tu non hai voluto né sacrificio né offerta, un corpo invece mi hai preparato. Non hai gradito né olocausti né sacrifici per il peccato. Allora ho detto: "Ecco, io vengo - poiché di me sta scritto nel rotolo del libro - per fare, o Dio, la tua volontà"». Dopo aver detto: «Tu non hai voluto e non hai gradito né sacrifici né offerte, né olocausti né sacrifici per il peccato», cose che vengono offerte secondo la Legge, soggiunge: «Ecco, io vengo a fare la tua volontà». Così egli abolisce il primo sacrificio per costituire quello nuovo. Mediante quella volontà siamo stati santificati per mezzo dell'offerta del corpo di Gesù Cristo, una volta per sempre. / Parola di Dio.
</p>

<p>
<u>ACCLAMATIO</u> / Lode e onore a te, Signore Gesù / Il Verbo si fece carne e venne ad abitare in mezzo a noi; e noi abbiamo contemplato la sua gloria. (Gv 1,14ab) / Lode e onore a te, Signore Gesù.
</p>

<p>
<u>VANGELO</u> / <b>Ecco concepirai un figlio e lo darai alla luce</b> / Dal Vangelo secondo Luca (Lc 1,26-38) / In quel tempo, l'angelo Gabriele fu mandato da Dio in una città della Galilea, chiamata Nàzaret, a una vergine, promessa sposa di un uomo della casa di Davide, di nome Giuseppe. La vergine si chiamava Maria. Entrando da lei, disse: «Rallégrati, piena di grazia: il Signore è con te». A queste parole ella fu molto turbata e si domandava che senso avesse un saluto come questo. L'angelo le disse: «Non temere, Maria, perché hai trovato grazia presso Dio. Ed ecco, concepirai un figlio, lo darai alla luce e lo chiamerai Gesù. Sarà grande e verrà chiamato Figlio dell'Altissimo; il Signore Dio gli darà il trono di Davide suo padre e regnerà per sempre sulla casa di Giacobbe e il suo regno non avrà fine». Allora Maria disse all'angelo: «Come avverrà questo, poiché non conosco uomo?». Le rispose l'angelo: «Lo Spirito Santo scenderà su di te e la potenza dell'Altissimo ti coprirà con la sua ombra. Perciò colui che nascerà sarà santo e sarà chiamato Figlio di Dio. Ed ecco, Elisabetta, tua parente, nella sua vecchiaia ha concepito anch'essa un figlio e questo è il sesto mese per lei, che era detta sterile: nulla è impossibile a Dio». Allora Maria disse: «Ecco la serva del Signore: avvenga per me secondo la tua parola». E l'angelo si allontanò da lei. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Nell’evento umile e nascosto dell’Annunciazione Maria accoglie nella fede e nella carne il Verbo eterno fatto uomo per la nostra salvezza. In comunione di fede e di speranza con la Vergine rivolgiamo al Padre la nostra preghiera. Preghiamo insieme e diciamo: <b>Si compia in noi la tua parola, Signore.</b> / Perché a immagine di Maria, piena di grazia, la Chiesa sia sempre più feconda nello Spirito, esulti per la santità dei suoi figli e raccolga nel suo grembo l’intera famiglia degli uomini. Preghiamo. / Perché sul modello di Cristo, servo obbediente, l’umanità intera aderisca con amore alla volontà del Padre ponendola al centro delle scelte quotidiane. Preghiamo. / Perché al soffio dello Spirito, datore di vita, il deserto dell’incredulità e della durezza dei cuori fiorisca in opere di giustizia e di pace. Preghiamo. / Perché con la materna intercessione di Maria la dignità della persona umana, creata a immagine di Dio, sia riconosciuta, difesa e valorizzata. Preghiamo. / Perché l’esempio della Vergine Madre induca ciascuno di noi ad accogliere con prontezza la parola di Dio e a testimoniarla nel mondo. Preghiamo. / Infondi nel nostro spirito la tua grazia, o Padre; tu che, con l’annuncio dell’angelo, ci hai rivelato l’incarnazione del tuo Figlio, per la sua passione e la sua croce, e per l’intercessione della beata Vergine Maria, guidaci alla gloria della risurrezione. Per Cristo nostro Signore.
</p>

<p>
<u>OFFERTORIO</u> / Accogli con bontà, Dio onnipotente, l’offerta della tua Chiesa, perché, riconoscendo le sue origini nell’incarnazione del tuo Figlio unigenito, esulti di gioia in questa celebrazione dei suoi misteri. Per Cristo nostro Signore.
</p>

<p>
<u>PREFAZIO</u> / <b>Il mistero dell’incarnazione</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno, per Cristo Signore nostro. All’annuncio dell’angelo la Vergine accolse nella fede la tua parola, e per l’azione misteriosa dello Spirito Santo concepì e portò in grembo con ineffabile amore il primogenito dell’umanità nuova, che doveva compiere le promesse d’Israele e rivelarsi al mondo come il Salvatore atteso dalle genti. Per questo mistero, le schiere degli angeli adorano la tua gloria e per l’eternità si allietano al tuo cospetto. Al loro canto concedi, o Signore, che si uniscano le nostre umili voci nell’inno di lode: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Ecco, la Vergine concepirà e darà alla luce un figlio: lo chiamerà Emmanuele, Dio con noi. (Is 7,14)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / O Padre, che ci hai accolti alla tua mensa, conferma in noi il dono della vera fede, perché, riconoscendo nel Figlio della Vergine il tuo Verbo fatto uomo, per la potenza della sua risurrezione possiamo giungere alla gioia eterna. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / Sant’Amedeo di Losanna (1108-1159) monaco cistercense, poi vescovo / Omelia mariale III, SC 72 / Il tuo stesso Creatore si è fatto tuo Sposo / Rallegrati e sii nella gioia, o Maria, poiché concepirai per un soffio. Rallegrati, poiché sarai incinta dello Spirito Santo. Sì, eri sposa di Giuseppe, ma lo Spirito Santo ti ha presa per primo. Colui che ti ha creata, ti ha segnata e ti ha voluta per sé. Il tuo stesso Creatore si è fatto tuo Sposo; si è innamorato della tua bellezza. Ed è questo stesso Creatore che ti chiama con queste parole: "Alzati, amica mia, mia bella, mia colomba,  l'inverno è passato. Vieni". (Ct 2,11.14) Ha desiderato la tua bellezza e vuole unirsi a te; non soffre ritardi, ha premura di venire a te. Alzati, dunque, indossa i tuoi abiti di gloria, ornati dei gioielli più preziosi, poiché il Signore si è compiaciuto di te. Alzati per l'incontro col tuo Sposo e tuo Dio, e digli: "Eccomi, sono la serva del Signore" (Lc 1,38) Affrettati, non tardare, poiché lui non tarderà, ma salterà come un gigante per la sua corsa. Anche tu, affrettati; dimentica il tuo popolo e la casa di tuo padre; corrigli incontro per essere baciata dalla bocca di Dio e per essere avvolta dai suoi abbracci straordinari. "Lo Spirito Santo scenderà su di te" (Lc 1,35), perché al suo contatto frema il tuo grembo, si gonfi il tuo seno, si rallegri il tuo cuore e si allarghino i tuoi fianchi. Sii glorificata, cioè fatta ancor più grande, tu che sarai colmata di tale dolcezza, che sarai degna d'un bacio così celeste, che sarai unita ad uno Sposo così grande, che sarai fecondata da tale marito!
</p>

<p>
<u>DIBRUNO-21</u> / Lo Spirito Santo scenderà su di te (Lc 1,26-38) / Chi si fa carne nel seno della Vergine Maria per opera dello Spirito Santo? Chi oggi viene concepito in quel seno purissimo come vero figlio dell’uomo? La verità piena, inequivocabile, senza lacune, ce la offre l’Apostolo Giovanni nel Prologo al suo Vangelo: “In principio era il Verbo, e il Verbo era presso Dio e il Verbo era Dio. Egli era, in principio, presso Dio: tutto è stato fatto per mezzo di lui e senza di lui nulla è stato fatto di ciò che esiste. In lui era la vita e la vita era la luce degli uomini; la luce splende nelle tenebre e le tenebre non l’hanno vinta. Era nel mondo e il mondo è stato fatto per mezzo di lui; eppure il mondo non lo ha riconosciuto. Venne fra i suoi, e i suoi non lo hanno accolto. A quanti però lo hanno accolto ha dato potere di diventare figli di Dio: a quelli che credono nel suo nome, i quali, non da sangue né da volere di carne né da volere di uomo, ma da Dio sono stati generati. E il Verbo si fece carne e venne ad abitare in mezzo a noi; e noi abbiamo contemplato la sua gloria, gloria come del Figlio unigenito che viene dal Padre, pieno di grazia e di verità. Dalla sua pienezza noi tutti abbiamo ricevuto: grazia su grazia. Perché la Legge fu data per mezzo di Mosè, la grazia e la verità vennero per mezzo di Gesù Cristo. Dio, nessuno lo ha mai visto: il Figlio unigenito, che è Dio ed è nel seno del Padre, è lui che lo ha rivelato” (Gv 1,1-18). Chi nasce dalla Vergine Maria è il Figlio Unigenito del Padre, il suo Verbo Eterno, da Lui generato in principio, da sempre, quando nulla esisteva e neanche il tempo. Il Verbo è luce da luce, Dio da Dio, generato, non creato della stessa sostanza del Padre. Si è fatto carne perché noi nella sua carne potessimo divenire veri figli di Dio, nella conversione, nel perdono dei peccati, nella nascita da acqua e da Spirito Santo. / In quel tempo, l’angelo Gabriele fu mandato da Dio in una città della Galilea, chiamata Nàzaret, a una vergine, promessa sposa di un uomo della casa di Davide, di nome Giuseppe. La vergine si chiamava Maria. Entrando da lei, disse: «Rallégrati, piena di grazia: il Signore è con te». A queste parole ella fu molto turbata e si domandava che senso avesse un saluto come questo. L’angelo le disse: «Non temere, Maria, perché hai trovato grazia presso Dio. Ed ecco, concepirai un figlio, lo darai alla luce e lo chiamerai Gesù. Sarà grande e verrà chiamato Figlio dell’Altissimo; il Signore Dio gli darà il trono di Davide suo padre e regnerà per sempre sulla casa di Giacobbe e il suo regno non avrà fine». Allora Maria disse all’angelo: «Come avverrà questo, poiché non conosco uomo?». Le rispose l’angelo: «Lo Spirito Santo scenderà su di te e la potenza dell’Altissimo ti coprirà con la sua ombra. Perciò colui che nascerà sarà santo e sarà chiamato Figlio di Dio. Ed ecco, Elisabetta, tua parente, nella sua vecchiaia ha concepito anch’essa un figlio e questo è il sesto mese per lei, che era detta sterile: nulla è impossibile a Dio». Allora Maria disse: «Ecco la serva del Signore: avvenga per me secondo la tua parola». E l’angelo si allontanò da lei. / Ecco una verità che ci rivela il fine dell’Incarnazione del Verbo: “Egli infatti è la nostra pace, colui che di due ha fatto una cosa sola, abbattendo il muro di separazione che li divideva, cioè l’inimicizia, per mezzo della sua carne. Così egli ha abolito la Legge, fatta di prescrizioni e di decreti, per creare in se stesso, dei due, un solo uomo nuovo, facendo la pace, e per riconciliare tutti e due con Dio in un solo corpo, per mezzo della croce, eliminando in se stesso l’inimicizia. Egli è venuto ad annunciare pace a voi che eravate lontani, e pace a coloro che erano vicini. Per mezzo di lui infatti possiamo presentarci, gli uni e gli altri, al Padre in un solo Spirito” (Ef 2,14-18). Oggi è la verità dell’Incarnazione che viene negata, taciuta, non predicata, non annunziata. È a Cristo Signore che non si invita più a credere. Così facendo, i figli della Chiesa rendono vano il mistero della redenzione dell’umanità. Abbandonano la sorgente viva dell’acqua della vita per andare a dissetarsi presso delle cisterne che contengono solo fango. Urge che il cristiano cominci ad annunciare la verità di Cristo Gesù. È nella sua verità che l‘uomo trova la sua verità ed è nella sua vita che l’uomo ritorna in vita. Il Verbo Incarnato non è la luce del cristiano, ma la luce e la vita del mondo. Non dare Cristo è privare l’uomo della luce, della vita, delle verità, della pace. È peccato gravissimo. / Madre della Redenzione, Angeli, Santi, fate che il cristiano annunzi Cristo nella verità. 
</p>

<p>
<u>SILVESTRINI-21</u> / Il "Sì" di Maria. Il Vangelo odierno ci suggerisce una bellissima meditazione. Luca ci offre un incontro irripetibile, un'esperienza unica tra il Creatore e la creatura, tra l'Essere e il nulla, tra il Padre e la figlia. Lo scopo è di cambiare la storia e la situazione umana. L'iniziativa della novità parte da Dio. "Rallegrati, o piena di grazia, il Signore è con te". Non è un saluto o augurio qualsiasi, ma è un invito gioioso e fiducioso. Un invito che esprime una novità assoluta, una garanzia, una elezione. "Rallegrati, o piena di grazia,...". Ci ricorda la consacrazione della Vergine, Ella è destinata per una missione altissima, una missione universale. Con questo saluto Maria trova un dono, una grazia, un mistero. Dio ha guardato l'umiltà della sua povera creatura. La grazia che Eva ci tolse ci è stata ridata in Maria. Di fronte al mistero la Vergine concepisce nel suo grembo il Verbo del Padre, il Figlio si fa uomo e così l'Eterno entra nel tempo, l'immenso si racchiude in un piccolo e fragile corpo umano, l'invisibile diventa visibile, il Creatore si fa creatura, il Padrone del cielo e della terra diventa un povero. "Rallegrati, o piena di grazia,...". Dopo la certezza dell'angelo, la Vergine senza paura, si apre a Dio, si consegna a lui, si fida di lui e dice: "Eccomi sono la serva del Signore, avvenga di me quello che hai detto". Maria manifesta totalmente la sua disponibilità, presenta il suo "sì", con entusiasmo, con convinzione ma anche con la trepidazione. Maria si umilia, si abbassa, diventa serva. La Vergine è felicissima di prendere l'ultimo posto per far nascere e servire la nuova umanità. Nella sua umiltà diventa la Madre di Cristo, Madre della Chiesa. Tutta l'esistenza di Maria, è un itinerario di libertà donata, un perseverare nell'abbandono a Dio lasciandosi docilmente plasmare e guidare da lui. Nell' "eccomi" di Maria pensiamo all'economia della nostra vocazione cristiana o religiosa. Nel giorno in cui abbiamo risposto "sì" al Signore che ci ha chiamato nella sua vigna, ci siamo impegnati a fare di quel "sì" l'unica parola della nostra vita. Purtroppo la nostra esperienza ci dice che accanto ai "sì" ci sono stati anche dei "no". Il Signore però non ci abbandona. Egli è fedele alla sua chiamata e per questo ogni giorno, in mille modi, ci rivolge nuovamente il suo invito: "Seguimi...", e attende da noi una rinnovata risposta. Rispondere ogni giorno e in ogni situazione al nostro "sì" al Signore, il "sì" della libertà e dell'amore, significa lasciarLo libero di agire in noi. "...chi perderà la propria vita per me... la troverà".
</p>

<p>
<u>LOYOLA-21</u> / In verità all’epoca di Gesù nessuno osava chiamare la propria bambina Maria. Questo nome portava male perché rievocava la sorella di Mosè, castigata con la lebbra per la sua ambizione. Per non parlare del luogo, Nazareth, una borgata di persone che vivevano in grotte scavate in pietre calcaree. Piccolissimo centro noto per ospitare un nutrito nucleo di “terroristi” antiromani e di facinorosi. Insomma, una storia di salvezza improbabile che oggi, a posteriori, ricordiamo in tutta la sua bellezza e che sembra invitarci a guardare le nostre dimore con gli occhi di Dio. Questo cambio di sguardo potrebbe aiutarci a comprendere che oggi non celebriamo un evento compiuto, ma l’inizio di un processo continuo che offre anche a te la possibilità di lasciarti abitare e vivificare dal Verbo di Dio. Oggi il Signore con la sua inconfondibile delicatezza chiede di prendere spazio in te. Ma attento, il tuo “sì” non sarà senza conseguenze! Infatti, come afferma splendidamente A. Chercoles SJ, questo evento ti trasformerà ad immagine di Maria, in una persona “sin tacones ma de puntillas”. Uomini e donne a cui non occorreranno più “tacchi” per apparire più alti di quello che sono; ma che con infinita delicatezza, in punta di piedi, sapranno prendersi cura della vita loro affidata! Oggi il Signore desidera farsi vivo nel tuo grembo, nella parte più segreta, dove fecondità e dolore posso trovare, per dono dello Spirito, una nuova in-concepibile fecondità. La festa odierna possa donarci la bellezza della semplicità! Potremmo, allora, far nostra la preghiera di don Tonino Bello: «Santa Maria, donna senza retorica, prega per noi inguaribilmente malati di magniloquenza!». / Cosa ti impedisce oggi di ri-scoprire il tuo contesto vitale come luogo dell’Annunciarsi della novità di Dio per te? Quali “tacchi” vorresti togliere dai tuoi piedi doloranti? Quali situazioni vorresti abitare in punta di piedi? Quale ambito della tua vita potrebbe fiorire se il Signore ti aiutasse a viverlo senza magniloquenza? (Narciso Sunda SJ)
</p>

<h5>BOSE1</h5>

<p>
Annunciazione del Signore / È uno stesso arcangelo che fa da ambasciatore sia per la nascita di Giovanni sia per il concepimento del Salvatore. Là però è allo sposo di una sterile che viene dato il lieto annuncio; qui è una vergine che viene istruita. L'arcangelo non viene più inviato al tempio, come nel caso di Giovanni, ma nel tempio vivente, la Vergine. Là il sacerdote Zaccaria entra nel tempio a offrire profumi e ode dall'arcangelo parole di soave odore; qui non c'è più un tempio, è la Vergine. L'angelo non va dal sommo sacerdote, ma si reca da colei che ha generato il sommo sacerdote celeste ... L'angelo si reca dalla Vergine: lo Spirito santo discende su di lei; la potenza dell'Altissimo prende dimora in lei. È lo stesso Altissimo che ha generato l'unigenito e che ha stabilito anche che Gesù nascesse da una vergine, affinché l'uomo caduto da principio con la complicità di Eva, fosse salvato dal concepimento della Vergine. L'angelo, rispondendo alla Vergine, le disse: Ed ecco Elisabetta, tua parente, ha concepito anch'essa un figlio (Lc 1,36). L'angelo dà come segno alla Vergine il concepimento di una donna sterile: "E questo è per lei il sesto mese, perché nessuna parola è impossibile a Dio (Lc 1,36-37). È Dio che opera, non dubitare". Disse Maria: "Ecco la serva del Signore. Avvenga di me secondo la tua parola (Lc 1,38). Io sono la serva del Signore; sono una tavoletta da scrivere, lo scrittore scriva ciò che vuole. Il materiale è pronto; l'artista faccia ciò che vuole". E l'angelo partì da lei (Lc 1,38). Accolse le parole di fede e se ne andò. Ecco la serva del Signore. Sia fatto di me secondo la tua parola. La Vergine non disse: "Allontanati! Dici cose vane. Sono vergine, non conosco uomo. Quel che dici non ha senso". Ma, poiché l'angelo le disse: Lo Spirito santo scenderà su di te (Lc 1,35), avendo la spirituale ascoltato spiritualmente e la santa creduto santamente alle sante parole, rimase salda nella fede e accolse l'annuncio. E l'angelo partì da lei. (Antipatro di Bosra, Omelia sulla Madre di Dio 2. 10-11)
</p>

<h5>BOSE2</h5>

<p>
La comunione, difesa nella lotta spirituale / Dopo esserci consigliati tra di noi, avevamo stabilito, fratello carissimo, che quelli che durante la persecuzione erano stati travolti dall'avversario, erano caduti e si erano macchiati con sacrifici illeciti, facessero una lunga e completa penitenza e che rientrassero nella comunione al momento della morte. Non si poteva, né la bontà del Padre e la divina misericordia lo permettevano, chiudere le porte della chiesa a chi bussava e negare a chi soffriva e piangeva l'aiuto della speranza della salvezza. Non si poteva lasciare andare presso il Signore quelli che abbandonavano questo mondo senza la comunione e la pace. Dio stesso ha permesso e stabilito che ciò che fosse stato legato in terra lo fosse anche in cielo e che fosse sciolto in cielo ciò che prima era stato sciolto sulla terra (Mt 18,18). Ma poiché vediamo che si va profilando il giorno di una nuova persecuzione, e segni ripetuti e continui ci esortano a tenerci armati e pronti per la guerra che il Nemico dichiara contro di noi, e anche a preparare con le nostre esortazioni il popolo affidatoci dalla bontà divina, e a radunare nell'accampamento del Signore tutti i soldati di Cristo che desiderano le armi [spirituali] e reclamano il combattimento, siamo stati costretti a stabilire che si dovessero riammettere alla comunione quelli che non si fossero mai separati dalla chiesa del Signore e che non avessero smesso di fare penitenza, di piangere e di chiedere perdono al Signore fin dal primo giorno della loro caduta e che si dovesse fornire loro le armi [spirituali] e predisporli al combattimento imminente ... Con ragione si prolungava la penitenza di quelli che si erano pentiti e, in tempo di pace, si soccorrevano i malati soltanto in punto di morte; il fatto di essere in pace, permetteva di non esaudire immediatamente le lacrime e di dare l'aiuto [dell'eucaristia] a coloro che si erano pentiti soltanto quando la malattia li metteva in pericolo di morte. Ma ora la comunione nell'eucaristia è necessaria non ai malati, ma ai sani, non ai moribondi ma ai vivi; non dobbiamo lasciare inermi e senza difesa quelli che incitiamo ed esortiamo alla lotta ma fortificarli invece con la protezione del sangue e del corpo di Cristo. Poiché l'eucaristia è una difesa per chi la riceve, armiamo con il nutrimento del Signore quelli che vogliamo vedere difesi contro l'avversario. (Cipriano di Cartagine, Lettere 57,1-2) 
</p>

<h5>FEGF</h5>

<p>
Accogliamo la luce e diventiamo discepoli del Signore, Clemente Alessandrino  nel terzo secolo / «I comandi del Signore sono limpidi, danno luce agli occhi» ( Sal 18, 9). Ricevi Cristo, ricevi la vista, ricevi la luce per conoscere a un tempo Dio e l’uomo. È più desiderabile il Verbo dal quale siamo illuminati «dell’oro, di molto oro fino; più dolce del miele e di un favo stillante» (Sal 18, 11). E come potrebbe non essere desiderabile, dal momento che ha portato verso la luce la mente avvolta dalle tenebre e ha reso più luminosi e più acuti gli occhi dell’anima? Se non ci fosse il sole, la notte sarebbe diffusa dovunque nonostante tutte le stelle; così, se non avessimo conosciuto il Verbo e non fossimo stati da lui illuminati, saremmo come galline nutrite al buio per poi subire la morte. Apriamoci dunque alla luce per possedere Dio. Accogliamo la luce per diventare discepoli del Signore. Egli infatti la ha promesso al Padre: «Annunzierò il tuo nome ai miei fratelli, ti loderò in mezzo all’assemblea» (Sal 21,3). Esaltalo, e poi parlami di Dio tuo Padre: le tue parole apportano salvezza. Il tuo cantico mi insegnerà che nel cercare Dio, finora sono andato errando. Quando invece sei tu, o Signore, a condurmi alla luce e per tuo mezzo trovo Dio e da te accolgo il padre, divento tuo coerede, perché non ti sei vergognato di chiamarmi fratello (Eb 2,11).
</p>

<p>
<u>RobertoPasolini</u> / Chiedere e credere / In questi giorni di Quaresima, la solennità dell’Annunciazione ci offre l’occasione di rinnovare la fiducia verso l’opera di salvezza del Signore, preparandoci alla gioia della risurrezione che vuole irrompere dolcemente nella terra dei nostri giorni e nel tessuto della nostra umanità. Prima di raccontarci la sofferta e appassionata adesione di Maria all’annuncio di Dio, la liturgia ci propone di considerare attentamente la reticenza con cui il re Acaz non sembra in grado di approfittare della possibilità di ricevere un indizio in grado di orientare il cammino in un tempo difficile per la storia di Israele: «Chiedi per te un segno dal Signore, tuo Dio, dal profondo degli inferi oppure dall’alto» (Is 7,11). Dietro all’apparenza di un grande senso di timore, la voce del pavido re tradisce la paura di manifestare con sincerità il proprio bisogno davanti all’Altissimo: «Non lo chiederò, non voglio tentare il Signore» (7,12). È una grande tentazione e – non di rado – anche una pericolosa mistificazione della nostra dignità di creature la scelta di chinare troppo frettolosamente il capo in certe delicate situazioni, anziché cercare e, magari, invocare quella luce necessaria per poter avanzare nell’oscurità e negli imprevisti della vita. Addirittura diventa sciocca e inutile umiltà la tendenza a non esplicitare quello che abbiamo dentro, soprattutto se il cammino di fede che stiamo percorrendo ci autorizza a diventare semplici e piccoli di fronte a un Dio che ha rivelato definitivamente il suo volto di Padre. Il cuore di Maria di Nazaret sembra invece affrancato da questa inutile preoccupazione, al punto da poter «rispondere» alla proposta di Dio con un forte interrogativo che cerca dialogo e approfondimento: «Come avverrà questo, poiché non conosco uomo?» (Lc 1,34). Intuendo che l’Altissimo sta comunicando al mondo il suo bisogno di essere presente nel mistero della nostra umanità, Maria si sente libera di esprimere anch’essa il suo bisogno di essere illuminata e sostenuta nelle profondità del cuore. La sua non è una spasmodica ricerca di segni o di rassicurazione. Con questa domanda la Vergine sembra intenzionata a verificare semplicemente che il progetto di Dio non sia un inutile olocausto, ma un profumato sacrificio d’amore: «Tu non hai voluto né sacrificio né offerta, un corpo invece mi hai preparato. Non hai gradito né olocausti né sacrifici per il peccato. Allora ho detto: “Ecco, io vengo”» (Eb 10,5-6). La stessa proposta fatta a Maria — per altre vie, eppure con la stessa intensità — bussa anche alla nostra porta. Proprio a noi, battezzati nel mistero del suo Figlio amato, il padre offre il dono dello Spirito per poter diventare un luogo santo dove il suo desiderio di salvezza possa rinnovare la logica dell’Incarnazione. Proprio noi, che ancora una volta ci prepariamo a celebrare il mistero pasquale di Cristo, siamo chiamati a convertire i timori del cuore alla fiducia dell’amore più grande, ascoltando il canto dell’Annunciazione, che comincia sempre con un invito a riconoscere quanta benevolenza ha finora accompagnato i giorni della nostra esistenza: «Rallegrati, piena di grazia: il Signore è con te» (Lc 1,28). Maria si fa trovare, dicendo: «Sono qui», «Eccomi». Lo fa credendo che, mentre il cuore è ancora pieno di paura, la vita può già essere considerata colma di benedizione. Non ha paura di credere colei che non esita a chiedere. Anche noi sapremo cambiare qualcosa della nostra vita e del mondo che ci accoglie solo se sapremo dialogare con Dio là dove siamo ancora in attesa di comprendere in che modo la nostra esistenza possa diventare un dono di libero amore. Chiedere, ascoltare, esclamare: sono questi i passi che conducono i credenti alla gioia della Pasqua: «Ecco la serva del Signore: avvenga per me secondo la tua parola» (Lc 1,38).
</p>

<p>
<u>LuigiMariaEpicoco</u> / Abbandono fiducioso / La solennità dell’Annunciazione del Signore è tra le feste mariane più significative che celebriamo. E questo non solo perché da qui in poi calcoleremo nove mesi per ritrovarci a Natale, ma perché la festa odierna segna l’ingresso di Dio nella storia attraverso proprio il grembo della Vergine Maria. Ecco perché il Vangelo di oggi è il racconto che Luca fa proprio di questo istante. Ma è leggendo questa storia che ci si accorge subito che è troppo poco pensare che Dio metta piede nella storia servendosi del grembo di una donna. In realtà Egli entra nella storia facendo leva sulla libertà e disponibilità di questa donna. Per questo c’è un dialogo: una domanda, una risposta. L’angelo non scambia solo informazioni ma pone davanti a Maria la possibilità di quello che sta per accadere. Da sempre la Chiesa ha avuto la sensazione che la vera password d’accesso all’incarnazione sia nell’Eccomi pronunciato da Maria: “Allora Maria disse: «Ecco la serva del Signore: avvenga per me secondo la tua parola»”. Ma questo eccomi è pronunciato nonostante la paura, le domande, l’incomprensione del Mistero che le si poneva innanzi. Sembra che il Vangelo voglia suggerirci un segreto: l’unico modo affinchè arrivi un senso nella nostra vita è accogliere la vita così come il Signore ce la pone dinanzi, facendo spazio con tutto noi stessi agli eventi anche quando ci spaventano o ci gettano in confusione. La fede di Maria è fede in un’opera di Dio che le è ancora misteriosa. Sembra che l’atteggiamento della sua fede suggerisca che Ella si fidi di Dio nonostante tutto. Ella coltiva una fiducia che è più grande delle evidenze che deve affrontare. È in questo abbandono fiducioso che si trova l’inizio della redenzione così come la conosciamo. Oggi è il giorno giusto per chiedere al Signore la Grazia di saper dire Eccomi anche noi a tutto quello che in questo momento la vita ci sta mettendo dinanzi, e così scoprire che anche nel grembo della nostra vita il Verbo è tornato a farsi carne.
</p>

<p>
<u>MichaelDavideSemeraro</u> / Messia? / La solennità dell’Annunciazione del Signore si sposa con i profumi della primavera e ci riporta all’inizio di quel mistero di rivelazione in Cristo dell’amore del Padre che segna la nostra esperienza di Dio e la rifonda. Come il profeta Isaia, anche noi spesso abbiamo quasi paura di osare l’audacia di chiedere per comprendere meglio e convertire la nostra vita per renderla sempre più conforme al cuore dell’Altissimo: «Non lo chiederò, non voglio tentare il Signore» (Is 7,12). Acaz sembra spaventato all’idea di poter dialogare con Dio secondo l’invito del profeta. Nel momento dell’annunciazione, Maria non teme, invece, di porre domande a Gabriele, senza aver paura né di manifestare il suo turbamento, né di porre le domande che sorgono nel suo cuore davanti a un annuncio che stravolge la sua vita: «Come avverrà questo, poiché non conosco uomo?» (Lc 1,34). Maria diventa l’icona della nostra chiamata a essere credenti perché capaci di aprirci fino a lasciarci disturbare e cambiare dall’«impossibile» (1,37). Ciò che Gabriele annuncia a Maria non è il privilegio della sua divina maternità, quanto piuttosto la sorprendente bellezza di un Dio che vuole essere «con noi» (Is 8,10) aspettando di essere accolto da noi per essere ridonato a tutti. La parola della Lettera agli Ebrei suona come un monito: «è impossibile che il sangue di tori e di capri elimini i peccati» (Eb 10,4). Le parole di Maria sono diventate un modello di adesione per ogni discepolo: «Ecco la serva del Signore: avvenga per me secondo la tua parola» (Lc 1,38). In questa identificazione di Maria nella figura della «serva del Signore» si fa spazio all’incarnazione – nel senso più lato che può avere questo termine – di Colui che si rivelerà come Messia-Servo spogliato di ogni falsa attesa messianica infarcita di potere e di riscossa. Come spiega Raimon Panikkar, in Maria si supera quella «messianite» che è «un’antica malattia ebraica, una sorta di cronica infiammazione delle ghiandole ebraiche della speranza». Parlando degli esseni di Qumran che incarnavano l’attesa messianica più pura ma anche più aggressiva dei tempi di Gesù, Panikkar annota: «Essi andarono nel deserto per pregare, anzi per spronare Dio, o piuttosto il Messia, a venire giù dal cielo attraverso l’ascesi, la continenza, l’osservanza minuziosa di tutti i comandamenti e i divieti della Bibbia». La conclusione sembra strana: «Sfortunatamente la cosa non è riuscita» (R. PANIKKAR, Parliamo dello stesso Dio?, Jaca Book, Milano 2014, p. 37). Ed è così perché l’incarnazione del Verbo nel seno e nella vita di Maria si rivela come un’operazione non ascetica e non asettica, ma assolutamente ordinaria e discreta, tanto che il peccato che ci ha allontanato da Dio può essere giustamente inteso come una «diminuzione del divino in ciascun uomo, la contrazione dell’infinito in ogni situazione» (Ibidem, p. 66). Con l’assenso di Maria alle parole dell’angelo tutto cambia perché la presenza di Dio è di nuovo accolta in tutta la sua differenza senza essere percepita più come estranea, ma come la realtà più intima, la più familiare, la più carnale, proprio come una madre avverte nel proprio corpo il mistero del crescere di un corpo diverso e per nulla estraneo. Per questo, l’autore della Lettera agli Ebrei può dire con entusiasmo: «Mediante quella volontà siamo stati santificati per mezzo dell’offerta del corpo di Gesù Cristo una volta per sempre» (Eb 10,10). Ora tocca a noi!
</p>

<p>
<u>HomilyVoice-21</u> / PRIMA LETTURA Il Signore stesso vi darà un segno. Ecco: la vergine concepirà e partorirà un figlio, che chiamerà Emmanuele, perché Dio è con noi Acaz, re di Giuda, ha perso la fede nel suo Dio. Non crede più nella sua Parola, che è Parola eterna, che sempre si compie. Non credendo nella Parola del suo Dio e nel Dio che ha dato la Parola, neanche crede nella via soprannaturale della salvezza. Necessariamente dovrà passare per le vie naturali e per questo stringe alleanze con i popoli vicini perché vengano in sua difesa contro altri popolo aggressori. Parlando con linguaggio antropomorfico, questa scelta di Acaz è umiliante per il Signore. Il re scarta l’Onnipotente Signore, il Dio degli eserciti invisibili, e a Lui preferisce un re di carne, che mai potrà venire in aiuto di Gerusalemme per la sua salvezza. Il Signore tradito non tradisce. Il Signore abbandonato non abbandona. Il Signore rinnegato non rinnega. Nella sua grande misericordia il Signore gli manda il suo profeta a manifestargli ancora tutto il suo amore. Perché Acaz rimetta nel suo cuore la vera fede nel suo Dio e Signore, il Signore gli promette di realizzare qualsiasi segno il re vuole che Lui realizzi. Non si tratta di un segno di natura terrena, ma un vero segno di natura divina: «Chiedi per te un segno dal Signore, tuo Dio, dal profondo degli inferi oppure dall’alto». Il Signore non mette alcun limite, pur di riaccendere la fede in questo re empio e di conseguenza anche stolto, insipiente. Acaz si rifiuta, adducendo come motivazione la sua volontà di non tentare il Signore. Il Signore viene tentato, quando è sfidato dall’uomo, mai quando il Signore vuole Lui aiutare l’uomo e chiede di lasciarci noi aiutare da Lui. Senza fede è il cuore di Acaz e senza fede sono anche le sue parole. Quando il cuore è governato dall’idolatria, dall’insipienza, dalla stoltezza anche le parole che escono dalla bocca sono parole di idolatria, stoltezza, insipienza. Mai potranno essere parole di luce, verità, vita. Fede vera, parole vere. Fede falsa, parole false. Cuore puro, parole pure. Cuore impuro, parole impure. Sempre le parole rivelano il cuore. Il Signore vuole ancora salvare il suo popolo. Vuole ancora attestargli che Lui non lo ha abbandonato. Vuole manifestargli tutta la sua misericordia. Acaz non chiede il segno. Il Signore gliele dona uno misterioso. Quando questo segno si sarà compiuto, allora il mondo intero saprà che veramente il Signore non ama solo il suo popolo, ma ama tutti i popoli della terra. Nessun uomo è mai stato espulso dal Signore dal suo cuore. Il compimento di questo segno a questo serve: affinché ogni uomo che per sua colpa, sua volontà, sua decisione, è uscito dal cuore del Padre possa ritornare in esso. L’uomo, che per creazione, è uscito dal cuore del Padre, per redenzione è chiamato a fare ritorno in esso. È il cuore del suo Dio la casa dell’uomo. È il cuore del suo Dio oggi e nell’eternità. Oggi l’uomo ritorna nel cuore del Padre attraverso la sua nascita da acqua e da Spirito Santo. Domani abiterà eternamente nel cuore del Padre, se oggi vive nel cuore del Padre. Se oggi non vive nel cuore del Padre, neanche nell’eternità vivrà nel cuore del Padre. Ecco cosa rivela lo Spirito Santo all’Apostolo Giovanni: Nel cuore del Padre, che è il tempio nel quale l’uomo vivrà in eterno, non entrerà nulla di impuro. In essa non vidi alcun tempio: il Signore Dio, l’Onnipotente, e l’Agnello sono il suo tempio. La città non ha bisogno della luce del sole, né della luce della luna: la gloria di Dio la illumina e la sua lampada è l’Agnello. Le nazioni cammineranno alla sua luce, e i re della terra a lei porteranno il loro splendore. Le sue porte non si chiuderanno mai durante il giorno, perché non vi sarà più notte. E porteranno a lei la gloria e l’onore delle nazioni. Non entrerà in essa nulla d’impuro, né chi commette orrori o falsità, ma solo quelli che sono scritti nel libro della vita dell’Agnello (Ap 21,22-27). E aggiunse: «Non mettere sotto sigillo le parole della profezia di questo libro, perché il tempo è vicino. Il malvagio continui pure a essere malvagio e l’impuro a essere impuro e il giusto continui a praticare la giustizia e il santo si santifichi ancora. Ecco, io vengo presto e ho con me il mio salario per rendere a ciascuno secondo le sue opere. Io sono l’Alfa e l’Omèga, il Primo e l’Ultimo, il Principio e la Fine. Beati coloro che lavano le loro vesti per avere diritto all’albero della vita e, attraverso le porte, entrare nella città. Fuori i cani, i maghi, gli immorali, gli omicidi, gli idolatri e chiunque ama e pratica la menzogna! (Ap 22,10-15). Il ritorno nel cuore di Dio oggi e la dimora nel cuore di Dio per l’eternità è un dono della sua misericordia. Tutto nella nostra fede è per grazia. Il dono di Dio va accolto nella fede e nella fede sempre custodito. LEGGIAMO Is 7,10-14; 8,10c Il Signore parlò ancora ad Acaz: «Chiedi per te un segno dal Signore, tuo Dio, dal profondo degli inferi oppure dall’alto». Ma Acaz rispose: «Non lo chiederò, non voglio tentare il Signore». Allora Isaia disse: «Ascoltate, casa di Davide! Non vi basta stancare gli uomini, perché ora vogliate stancare anche il mio Dio? Pertanto il Signore stesso vi darà un segno. Ecco: la vergine concepirà e partorirà un figlio, che chiamerà Emmanuele, perché Dio è con noi». Ecco il segno che il Signore dona: la vergine concepirà e partorirà un figlio, che chiamerà Emmanuele, perché Dio è con noi. Così come suonano le parole, si potrebbe pensare ad una giovane vergine che prima si sposa e poi dona alla luce un figlio. Il nome di questo figlio deve rassicurare il re: si chiamerà Emmanuele. Perché Emmanuele? Perché Dio è con noi. Il segno dato da Dio va ben oltre ogni pensiero dell’uomo e anche infinitamente oltre quanto finora rivelato dal Signore e anche compiuto in mezzo al suo popolo o in mezzo alle nazioni. La vergine che concepirà e partorirà un figlio rimarrà vergine in eterno. Sarà vergine e madre, madre e vergine. L’Emmanuele non è solo un nome. Lui si chiamerà Emmanuele non perché Dio è con noi, ma perché Dio si farà carne e verrà ad abitare in mezzo a noi pieno di grazia e di verità. Lo Spirito Santo attesta e rivela per mezzo dell’Angelo del Signore che questa profezia si compie nella Vergine Maria. È Lei la Vergine che concepisce e dona alla luce un figlio, dona alla luce il Figlio di Dio. SECONDA LETTURA Ecco, io vengo – poiché di me sta scritto nel rotolo del libro – per fare, o Dio, la tua volontà Mediante quella volontà siamo stati santificati per mezzo dell’offerta del corpo di Gesù Cristo, una volta per sempre. La Lettera agli Ebrei rivela come ogni uomo ritorna ad abitare nel cuore del Padre: attraverso l’offerta fatta da Cristo Gesù del suo corpo al Padre sull’altare della croce. Lo Spirito Santo in questa Lettera aggiunge un elemento essenziale al Salmo e con questa aggiunta dona ad esso pieno compimento. L’elemento che aggiunge è il corpo. Ecco le parole del Salmo: Ho sperato, ho sperato nel Signore, ed egli su di me si è chinato, ha dato ascolto al mio grido. Mi ha tratto da un pozzo di acque tumultuose, dal fango della palude; ha stabilito i miei piedi sulla roccia, ha reso sicuri i miei passi. Mi ha messo sulla bocca un canto nuovo, una lode al nostro Dio. Molti vedranno e avranno timore e confideranno nel Signore. Beato l’uomo che ha posto la sua fiducia nel Signore e non si volge verso chi segue gli idoli né verso chi segue la menzogna. Quante meraviglie hai fatto, tu, Signore, mio Dio, quanti progetti in nostro favore: nessuno a te si può paragonare! Se li voglio annunciare e proclamare, sono troppi per essere contati. Sacrificio e offerta non gradisci, gli orecchi mi hai aperto, non hai chiesto olocausto né sacrificio per il peccato. Allora ho detto: «Ecco, io vengo. Nel rotolo del libro su di me è scritto di fare la tua volontà: mio Dio, questo io desidero; la tua legge è nel mio intimo» (Sal 40,1-9). Qual è la volontà che il Padre ha scritto per Cristo Gesù sul rotolo del suo libro? Che ami il Padre fino al dono di tutta la sua vita, annientandosi e annullandosi in questa volontà. Come solo vero Dio Gesù mai avrebbe potuto annullarsi, annientarsi. Si fa uomo. Come vero uomo si annienta, si annulla in una obbedienza fino alla morte e ad una morte di croce. Tutto questo può avvenire solo se Gesù ha un corpo. Il Padre gli dona un corpo – ed è questo il compimento che lo Spirito Santo dona al Salmo – e la redenzione si compie. Ecco come l’Apostolo Paolo rivela questa obbedienza di annientamento: Egli, pur essendo nella condizione di Dio, non ritenne un privilegio l’essere come Dio, ma svuotò se stesso assumendo una condizione di servo, diventando simile agli uomini. Dall’aspetto riconosciuto come uomo, umiliò se stesso facendosi obbediente fino alla morte e a una morte di croce. Per questo Dio lo esaltò e gli donò il nome che è al di sopra di ogni nome, perché nel nome di Gesù ogni ginocchio si pieghi nei cieli, sulla terra e sotto terra, e ogni lingua proclami: «Gesù Cristo è Signore!», a gloria di Dio Padre (Fil 2,6-11). L’Apostolo Paolo indica ad ogni discepolo di Gesù questa stessa via che fu percorsa dal loro Maestro e Signore, affinché anche lui possa partecipare al mistero della redenzione e della salvezza. Se dunque c’è qualche consolazione in Cristo, se c’è qualche conforto, frutto della carità, se c’è qualche comunione di spirito, se ci sono sentimenti di amore e di compassione, rendete piena la mia gioia con un medesimo sentire e con la stessa carità, rimanendo unanimi e concordi. Non fate nulla per rivalità o vanagloria, ma ciascuno di voi, con tutta umiltà, consideri gli altri superiori a se stesso. Ciascuno non cerchi l’interesse proprio, ma anche quello degli altri. Abbiate in voi gli stessi sentimenti di Cristo Gesù (Fil 2,1-5). Anche a noi è stato dato un corpo. Anche noi attraverso di esso possiamo manifestare il nostro amore per il Padre annientandoci fino alla morte e ad una morte di croce. Per il sacrificio di Cristo siamo stati redenti. Aggiungendo noi il nostro sacrificio al sacrificio di Cristo, in Cristo, per Cristo, con Cristo, possiamo anche noi cooperare al mistero della salvezza e della redenzione. Ancora una volta ci viene in aiuto lo Spirito Santo per bocca dell’Apostolo Paolo: “Ora io sono lieto nelle sofferenze che sopporto per voi e do compimento a ciò che, dei patimenti di Cristo, manca nella mia carne, a favore del suo corpo che è la Chiesa. Di essa sono diventato ministro, secondo la missione affidatami da Dio verso di voi di portare a compimento la parola di Dio, il mistero nascosto da secoli e da generazioni, ma ora manifestato ai suoi santi. A loro Dio volle far conoscere la gloriosa ricchezza di questo mistero in mezzo alle genti: Cristo in voi, speranza della gloria. È lui infatti che noi annunciamo, ammonendo ogni uomo e istruendo ciascuno con ogni sapienza, per rendere ogni uomo perfetto in Cristo. Per questo mi affatico e lotto, con la forza che viene da lui e che agisce in me con potenza (Col 1,24-19). Unendo l’offerta del nostro corpo all’offerta del corpo di Cristo, sacrificio purissimo e senza macchia, molte anime saranno date a Cristo e per Cristo, in Cristo e per Lui, potranno ritornare nel cuore del Padre, per opera dello Spirito Santo. LEGGIAMO Eb 10,4-10 È impossibile infatti che il sangue di tori e di capri elimini i peccati. Per questo, entrando nel mondo, Cristo dice: Tu non hai voluto né sacrificio né offerta, un corpo invece mi hai preparato. Non hai gradito né olocausti né sacrifici per il peccato. Allora ho detto: «Ecco, io vengo – poiché di me sta scritto nel rotolo del libro – per fare, o Dio, la tua volontà». Dopo aver detto: Tu non hai voluto e non hai gradito né sacrifici né offerte, né olocausti né sacrifici per il peccato, cose che vengono offerte secondo la Legge, soggiunge: Ecco, io vengo a fare la tua volontà. Così egli abolisce il primo sacrificio per costituire quello nuovo. Mediante quella volontà siamo stati santificati per mezzo dell’offerta del corpo di Gesù Cristo, una volta per sempre. Cristo Gesù e il cristiano sono un solo corpo. La vocazione di Cristo è vocazione del cristiano. L’offerta di Cristo deve essere offerta del cristiano. Ecco ancora cosa dice a noi lo Spirito Santo: Vi esorto dunque, fratelli, per la misericordia di Dio, a offrire i vostri corpi come sacrificio vivente, santo e gradito a Dio; è questo il vostro culto spirituale. Non conformatevi a questo mondo, ma lasciatevi trasformare rinnovando il vostro modo di pensare, per poter discernere la volontà di Dio, ciò che è buono, a lui gradito e perfetto (Rm 12,1-2). Ogni opera del cristiano deve avere un solo fine: fare del suo corpo un sacrificio gradito al Padre per la salvezza di molti cuori. Per questo il cristiano è chiamato a purificare ogni giorno il suo corpo al fine di renderlo puro come è puro il corpo di Cristo Signore. Se il nostro corpo è impuro nessun sacrificio potrà essere offerto al Padre e tutte le nostre opere sono vane. Non producono salvezza. LETTURA DEL VANGELO Ed ecco, concepirai un figlio, lo darai alla luce e lo chiamerai Gesù. Sarà grande e verrà chiamato Figlio dell’Altissimo. Il Signore Dio gli darà il trono di Davide suo padre e regnerà per sempre sulla casa di Giacobbe e il suo regno non avrà fine. Oggi un tarlo invisibile sta consumando tutta la verità sulla quale è fondata la nostra santissima fede. Senza verità non c’è fede perché la fede è accoglienza nel nostro cuore della verità del Padre e del Figlio e dello Spirito Santo. Se questa verità viene consumata dalla falsità, ogni altra verità è anch’essa consumata dalla falsità. Chi è che nasce dalla Vergine Maria per opera dello Spirito Santo? Il Figlio di Dio. Chi è il Figlio di Dio? È il Verbo del Padre. Chi è il Verbo del Padre? Colui per mezzo del quale tutto è stato creato. Chi è ancora il Verbo del Padre? Colui che si è fatto carne nel seno della Vergine Maria ed è venuto ad abitare in mezzo a noi pieno di grazia e di verità. Ecco come lo Spirito Santo rivela a noi questa purissima verità del Verbo di Dio: In principio era il Verbo, e il Verbo era presso Dio e il Verbo era Dio. Egli era, in principio, presso Dio: tutto è stato fatto per mezzo di lui e senza di lui nulla è stato fatto di ciò che esiste. In lui era la vita e la vita era la luce degli uomini; la luce splende nelle tenebre e le tenebre non l’hanno vinta. Veniva nel mondo la luce vera, quella che illumina ogni uomo. Era nel mondo e il mondo è stato fatto per mezzo di lui; eppure il mondo non lo ha riconosciuto. Venne fra i suoi, e i suoi non lo hanno accolto. A quanti però lo hanno accolto ha dato potere di diventare figli di Dio: a quelli che credono nel suo nome, i quali, non da sangue né da volere di carne né da volere di uomo, ma da Dio sono stati generati. E il Verbo si fece carne e venne ad abitare in mezzo a noi; e noi abbiamo contemplato la sua gloria, gloria come del Figlio unigenito che viene dal Padre, pieno di grazia e di verità. Dalla sua pienezza noi tutti abbiamo ricevuto: grazia su grazia. Perché la Legge fu data per mezzo di Mosè, la grazia e la verità vennero per mezzo di Gesù Cristo. Dio, nessuno lo ha mai visto: il Figlio unigenito, che è Dio ed è nel seno del Padre, è lui che lo ha rivelato (Gv 1,1-18). Chi nasce dalla Vergine Maria è Dio, il Figlio di Dio. Il Verbo è Dio perché è stato generato dal Padre nell’eternità, prima che il mondo venisse creato. Il Verbo è Dio da Dio, Dio vero da Dio vero, generato, non creato della stessa sostanza del Padre. Se la grazia e la verità vengono a noi per mezzo di Cristo Gesù ed esse si attingono in Cristo e in Lui anche si vivono, perché noi diciamo che senza Cristo l’uomo può vivere di grazia e di verità? Se affermiamo una verità, non possiamo credere e predicare il contrario di essa o quanto ad essa si oppone. Chi fa questo, rinuncia ad ogni razionalità. Ora poiché la razionalità è essenza della natura umana, rinunciare alla razionalità è rinunciare alla vera umanità. Non parliamo dalla vera umanità, ma parliamo dalla nostra rinuncia alla vera umanità. Non potrebbe essere se non così, dal momento che solo in Cristo ci rivestiamo della nostra verità attingendola dalla sua, e solo in Cristo per sua grazia possiamo vivere la verità della nostra natura. Più ci separiamo da Cristo Signore e più la rinuncia alla nostra umanità si manifesta in modo palese e assai evidente. Oggi non solo non si vive più secondo la verità della nostra umanità a motivo della nostra separazione da Cristo Gesù, neanche si vuole più la verità di natura. Tutto ciò che porta in noi i segni della nostra origine da Dio deve essere cancellato. L’odio contro il Creatore nostro mai ha raggiunto picchi così alti nella storia dell’umanità. Eppure noi ci diamo evoluti, progrediti, moderni. È vero. Siamo evoluti, progrediti, moderni, ma solo nel male. Non nel bene. A nulla serve leggere il Vangelo se esso poi viene privato della sua purissima verità. Una sola verità tolta dal Vangelo e tutto il Vangelo viene ridotto a falsità, menzogna, inganno. Oggi la cosa più urgente da fare è dare a Cristo Signore la sua verità. Ecco la verità che va predicata con grande urgenza. Ecco chi è Cristo Gesù per l’intera umanità e tutta la creazione: Lui è il solo Figlio generato dal Padre nell’oggi dell’eternità. Il solo per mezzo del quale il Padre ha creato il cielo e la terra. Il solo che della creazione è la vita e la luce. Tutto è stato fatto per Cristo Gesù e in vista di Cristo Gesù. Il solo Dio che si è fatto carne ed è venuto per portare sulla nostra terra la verità e la grazia. Il solo che conosce il Padre. Il solo che lo può a noi rivelare. Il solo Mediatore tra il Padre e l’intera creazione. Tutto il Padre ha messo nelle sue mani. Gesù è Il solo Redentore. Il solo Salvatore. Il solo nome nel quale è stabilito che noi possiamo essere salvati. Il solo che è morto per i nostri peccati. Il solo che è risorto per la nostra giustificazione. Il solo che è stato costituito Signore e Giudice dei vivi e dei morti. Il solo che ha in mano il libro sigillato della storia. Il solo che può aprire i suoi sigilli. Il solo nostro vero Pastore che ci conduce alle sorgenti eterne delle acque della vita. Il solo Creatore della vera speranza. Se anche una sola di queste verità non viene predicata, Gesù non è il vero Gesù, il Cristo di Dio non è il vero Cristo di Dio, il Signore non è il vero Signore, il Figlio di Dio nato dalla Vergine Maria non è il vero Figlio di Dio. LEGGIAMO IL TESTO DI Lc 1,26-38 Al sesto mese, l’angelo Gabriele fu mandato da Dio in una città della Galilea, chiamata Nàzaret, a una vergine, promessa sposa di un uomo della casa di Davide, di nome Giuseppe. La vergine si chiamava Maria. Entrando da lei, disse: «Rallégrati, piena di grazia: il Signore è con te». A queste parole ella fu molto turbata e si domandava che senso avesse un saluto come questo. L’angelo le disse: «Non temere, Maria, perché hai trovato grazia presso Dio. Ed ecco, concepirai un figlio, lo darai alla luce e lo chiamerai Gesù. Sarà grande e verrà chiamato Figlio dell’Altissimo; il Signore Dio gli darà il trono di Davide suo padre e regnerà per sempre sulla casa di Giacobbe e il suo regno non avrà fine». Allora Maria disse all’angelo: «Come avverrà questo, poiché non conosco uomo?». Le rispose l’angelo: «Lo Spirito Santo scenderà su di te e la potenza dell’Altissimo ti coprirà con la sua ombra. Perciò colui che nascerà sarà santo e sarà chiamato Figlio di Dio. Ed ecco, Elisabetta, tua parente, nella sua vecchiaia ha concepito anch’essa un figlio e questo è il sesto mese per lei, che era detta sterile: nulla è impossibile a Dio». Allora Maria disse: «Ecco la serva del Signore: avvenga per me secondo la tua parola». E l’angelo si allontanò da lei. Con la Vergine Maria, ogni discepolo di Gesù deve anche lui manifestare al Signore la piena adesione alla sua Parola. Ecco il servo, ecco la serva del Signore: avvenga per me secondo la tua parola. Ma cosa significa manifestare al Signore la nostra piena adesione alla sua Parola? Significa accogliere non solo la lettera della sua Parola, ma anche la verità contenuta in essa, senza tralasciare della verità neanche la più piccola di esse. Anche i frammenti della verità vanno raccolti. Oggi abbiamo un cristiano diviso: da un lato dice di essere dalla Parola del suo Dio. È vero. È dalla Parola del suo Dio, ma è dalla lettera della Parola. Non è dallo Spirito Santo che la Parola ha dato, non è dalla verità che lo Spirito Santo ha messo nella Parola. Se noi diciamo che gli uomini possono vivere la verità della loro natura, mentre la Scrittura ci dice che l’uomo è nella morte della verità della sua natura, allora noi attestiamo che non crediamo nella verità della Scrittura e di conseguenza non crediamo nella verità di Cristo Gesù. Poiché due proposizioni opposte e contrapposte, delle quali l’una nega l’altra, non possono essere contemporaneamente vere, noi non possiamo affermare che la grazia e la verità vengono per mezzo di Gesù Cristo e poi gridare al mondo che verità e grazia sono senza Cristo Gesù. Noi non possiamo dire che Cristo Gesù è il Figlio Unigenito del Padre che si è fatto carne e che è il Creatore del cielo, della terra, di ogni uomo e poi gridare al mondo che Cristo Gesù e gli altri uomini sono in tutto uguali. Noi non possiamo dire che il Vangelo viene dallo Spirito Santo e poi sostenere che esso è uguale ad ogni altro libro. Dicendo ciò, attestiamo di aver rinunciato alla nostra vera umanità, dal momento che abbiamo rinunciato alla nostra razionalità che è essenza della vera umanità. Ma sempre si rinuncia alla nostra vera umanità quando rinunciano alla verità di Cristo Signore, a noi dato dal Padre per ricondurci nella nostra vera umanità, divenuta falsa a causa del peccato. Chi è allora Cristo Gesù? Il Figlio eterno del Padre, il suo Unigenito eterno che si è fatto carne ed è venuto ad abitare in mezzo a noi per colmare ogni uomo di grazia e di verità per la fede in Lui. Madre del Figlio Unigenito del Padre che in te si è fatto carne, vieni in nostro soccorso. Aiutaci a predicare Cristo Signore in pienezza di verità, perché ogni uomo per Lui, in Lui, con Lui, ritorni nella sua vera umanità. Amen.   
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
