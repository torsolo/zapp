<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Giovedì della II settimana del Tempo Ordinario (anno pari)
</p>

<p>
<u>ANTIFONA</u> / A te si prostri tutta la terra, o Dio. A te canti inni, canti al tuo nome, o Altissimo. (Sal 65,4)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Dio onnipotente ed eterno, che governi il cielo e la terra, ascolta con bontà le preghiere del tuo popolo e dona ai nostri giorni la tua pace. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Saul, mio padre, cerca di ucciderti</b> / Dal primo libro di Samuele (1Sam 18,6-9: 19,1-7) / In quei giorni, mentre Davide tornava dall'uccisione del Filisteo, uscirono le donne da tutte le città d'Israele a cantare e a danzare incontro al re Saul, accompagnandosi con i tamburelli, con grida di gioia e con sistri. Le donne cantavano danzando e dicevano: «Ha ucciso Saul i suoi mille e Davide i suoi diecimila». Saul ne fu molto irritato e gli parvero cattive quelle parole. Diceva: «Hanno dato a Davide diecimila, a me ne hanno dati mille. Non gli manca altro che il regno». Così da quel giorno in poi Saul guardava sospettoso Davide. Saul comunicò a Giònata, suo figlio, e ai suoi ministri di voler uccidere Davide. Ma Giònata, figlio di Saul, nutriva grande affetto per Davide. Giònata informò Davide dicendo: «Saul, mio padre, cerca di ucciderti. Sta' in guardia domani, sta' al riparo e nasconditi. Io uscirò e starò al fianco di mio padre nella campagna dove sarai tu e parlerò in tuo favore a mio padre. Ciò che vedrò te lo farò sapere». Giònata parlò dunque a Saul, suo padre, in favore di Davide e gli disse: «Non pecchi il re contro il suo servo, contro Davide, che non ha peccato contro di te, che anzi ha fatto cose belle per te. Egli ha esposto la vita, quando abbatté il Filisteo, e il Signore ha concesso una grande salvezza a tutto Israele. Hai visto e hai gioito. Dunque, perché pecchi contro un innocente, uccidendo Davide senza motivo?». Saul ascoltò la voce di Giònata e giurò: «Per la vita del Signore, non morirà!». Giònata chiamò Davide e gli riferì questo colloquio. Poi Giònata introdusse presso Saul Davide, che rimase alla sua presenza come prima. / C: Parola di Dio.
</p>

<p>
<u>PSALMUS</u> / (Sal 55) <b>In Dio confido, non avrò timore</b> / Pietà di me, o Dio, perché un uomo mi perseguita, un aggressore tutto il giorno mi opprime. Tutto il giorno mi perseguitano i miei nemici, numerosi sono quelli che dall'alto mi combattono. / I passi del mio vagare tu li hai contati, nel tuo otre raccogli le mie lacrime: non sono forse scritte nel tuo libro? Allora si ritireranno i miei nemici, nel giorno in cui ti avrò invocato. / Questo io so: che Dio è per me. In Dio, di cui lodo la parola, nel Signore, di cui lodo la parola. / In Dio confido, non avrò timore: che cosa potrà farmi un uomo? Manterrò, o Dio, i voti che ti ho fatto: ti renderò azioni di grazie. 
</p>

<p>
<u>ACCLAMATIO</u> / Alleluia, Alleluia / Il salvatore nostro Cristo Gesù ha vinto la morte e ha fatto risplendere la vita per mezzo del Vangelo. (2Tim 1,10) / Alleluia.
</p>

<p>
<u>VANGELO</u> / <b>Gli spiriti impuri gridavano: «Tu sei il Figlio di Dio!». </b>/ Dal Vangelo secondo  Marco (Mc 3,7-12) / In quel tempo, Gesù, con i suoi discepoli si ritirò presso il mare e lo seguì molta folla dalla Galilea. Dalla Giudea e da Gerusalemme, dall'Idumea e da oltre il Giordano e dalle parti di Tiro e Sidòne, una grande folla, sentendo quanto faceva, andò da lui. Allora egli disse ai suoi discepoli di tenergli pronta una barca, a causa della folla, perché non lo schiacciassero. Infatti aveva guarito molti, cosicché quanti avevano qualche male si gettavano su di lui per toccarlo. Gli spiriti impuri, quando lo vedevano, cadevano ai suoi piedi e gridavano: «Tu sei il Figlio di Dio!». Ma egli imponeva loro severamente di non svelare chi egli fosse. / C: Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Cristo, unico ed eterno sacerdote, si manifesta come l'Inviato di Dio che guarisce l'umanità malata e la libera dal potere del demonio. Invochiamo il Padre celeste, perché anche in noi faccia risplendere la vittoria del Messia, dicendo: <b>In te, Signore, vinceremo la morte</b> / Preghiamo per la Chiesa: il Signore continui a guarire e a liberare l'umanità sofferente attraverso l'opera dei cristiani. / Preghiamo per le autorità civili: non ricerchino un potere che divide e opprime, ma che risponda alle necessità degli umili e degli indifesi. / Preghiamo per le folle smarrite dei profughi, degli emigranti rifiutati, degli anziani abbandonati: la Provvidenza di Dio assista ciascuno di loro e muova alla solidarietà i cristiani. / Preghiamo per i malati psichici: la loro infermità, unita alla passione di Cristo, giovi per la salvezza di tutti e ci renda più consapevoli della nostra responsabilità verso i deboli. / Preghiamo per la nostra comunità locale: cerchi con perseveranza la presenza di Cristo nella preghiera e nei sacramenti, per essere da lui rinnovata. / Per la terra di Gesù e i popoli che vi abitano. / Per uno sviluppo della medicina nel rispetto dell'uomo. / O Dio, ti invochiamo per l'intercessione di Gesù, il tuo Cristo: guarisci il nostro cuore e il nostro corpo, perché possiamo oggi e ogni giorno sperimentare la tua misericordia. Tu che vivi e regni nei secoli dei secoli. Amen.
</p>

<p>
<u>OFFERTORIO</u> / Concedi a noi tuoi fedeli, o Padre, di partecipare con viva fede ai santi misteri, poiché ogni volta che celebriamo questo memoriale del sacrificio del tuo Figlio, si compie l’opera della nostra redenzione. Per Cristo nostro Signore.
</p>

<p>
<u>COMMUNIO</u> / Davanti a me tu prepari una mensa; il mio calice trabocca. (Sal 22,5) 	♦ Abbiamo conosciuto e creduto l’amore che Dio ha in noi. (1Gv 4,16)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Infondi in noi, o Padre, lo Spirito del tuo amore, perché saziati dall’unico pane del cielo, nell’unica fede siamo resi un solo corpo. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / <br>
Giuliana di Norwich (tra 1342-1430 cc) reclusa inglese / Rivelazioni dell’amore divino, cap. 36 / “Quanti avevano qualche male gli si gettavano addosso per toccarlo” / Per tutto il tempo che vivremo, quando nella nostra insipienza volgiamo lo sguardo a ciò che è riprovevole, nostro Signore Iddio ci avverte teneramente e ci chiama con gran gioia, dicendo all’anima: «Abbandona ciò che ami, figlio mio carissimo. Volgiti a me; sono io tutto quanto desideri. Rallegrati nel tuo salvatore e nella tua salvezza». Sono certa che l’anima perspicace per la grazia vedrà e sentirà che nostro Signore agisce in noi così. Poiché, se quest’azione concerne l’umanità in genere, ogni singolo uomo non ne è escluso. (…) Ma, ancor più, Dio ha illuminato la mia intelligenza e mi ha fatto capire come Egli opera i miracoli: “Si sa che quaggiù ho già compiuto molti miracoli,  straordinari e meravigliosi, grandi e gloriosi. Ciò che ho fatto allora, continuo a farlo e lo farò in avvenire”. Sappiamo che ogni miracolo è preceduto da dolori, angosce, tribolazioni. E’ perché prendiamo coscienza della nostra debolezza e delle sciocchezze che commettiamo a causa del peccato, e così diventiamo umili e ci rivolgiamo a Dio implorando il suo aiuto e la sua grazia. I miracoli vengono dopo, dall’onnipotenza, sapienza e bontà di Dio, e rivelano la forza e le beatitudini del cielo, per quanto è possibile in questa vita temporale. Così si rafforza la nostra fede e cresce la speranza nell’amore. Ecco perché piace a Dio essere conosciuto e glorificato attraverso i miracoli. Vuole che non siamo oppressi dalla tristezza e dalle tempeste che ci capitano; succede sempre così prima dei miracoli!
</p>

<p>
<u>EVANGELIZO2</u> / 
</p>

<p>
<u>EVANGELIZO-21</u> / <a href="https://vangelodelgiorno.org/IT/gospel" title="Meditazione" class="https">Meditazione</a>
</p>

<p>
<u>DiBruno1</u> / <br>
Tu sei il Figlio di Dio! (Mc 3,7-12) / Per odio, gli spiriti immondi rivelano che Gesù è il Figlio di Dio, il suo Messia. Vogliono la sua rovina. I figli d’Israele non attendono un Messia Crocifisso. Per essi il Cristo di Dio è un nuovo Davide che abbatte tutti i Golia del mondo e libera la loro terra da ogni invasione straniera. Questo Messia non solo non è secondo la verità di Dio, ma neanche avrebbe avuto vita lunga sulla terra. Per Roma c’era un solo re e un solo imperatore. Tutti gli altri andavano eliminati o ridotti a sudditanza. Il Messia delle profezie ha una missione universale particolarissima: “Ecco il mio servo che io sostengo, il mio eletto di cui mi compiaccio. Ho posto il mio spirito su di lui; egli porterà il diritto alle nazioni. Non griderà né alzerà il tono, non farà udire in piazza la sua voce, non spezzerà una canna incrinata, non spegnerà uno stoppino dalla fiamma smorta; proclamerà il diritto con verità. Non verrà meno e non si abbatterà, finché non avrà stabilito il diritto sulla terra, e le isole attendono il suo insegnamento. Così dice il Signore Dio, che crea i cieli e li dispiega, distende la terra con ciò che vi nasce, dà il respiro alla gente che la abita e l’alito a quanti camminano su di essa: «Io, il Signore, ti ho chiamato per la giustizia e ti ho preso per mano; ti ho formato e ti ho stabilito come alleanza del popolo e luce delle nazioni, perché tu apra gli occhi ai ciechi e faccia uscire dal carcere i prigionieri, dalla reclusione coloro che abitano nelle tenebre” (Is 42,1-7). Il vero Messia è portatore di luce, speranza vera, autentica liberazione. / Ma il Messia delle profezie è avvolto dall’indicibile sofferenza: “Il Signore Dio mi ha dato una lingua da discepolo, perché io sappia indirizzare una parola allo sfiduciato. Ogni mattina fa attento il mio orecchio perché io ascolti come i discepoli. Il Signore Dio mi ha aperto l’orecchio e io non ho opposto resistenza, non mi sono tirato indietro. Ho presentato il mio dorso ai flagellatori, le mie guance a coloro che mi strappavano la barba; non ho sottratto la faccia agli insulti e agli sputi. Il Signore Dio mi assiste, per questo non resto svergognato, per questo rendo la mia faccia dura come pietra, sapendo di non restare confuso. È vicino chi mi rende giustizia: chi oserà venire a contesa con me? Affrontiamoci. Chi mi accusa? Si avvicini a me. Ecco, il Signore Dio mi assiste: chi mi dichiarerà colpevole?” (Is 50,4-9). Sappiamo che un Messia crocifisso come rivela San Paolo ai Corinzi è scandalo e stoltezza: “Poiché infatti, nel disegno sapiente di Dio, il mondo, con tutta la sua sapienza, non ha conosciuto Dio, è piaciuto a Dio salvare i credenti con la stoltezza della predicazione. Mentre i Giudei chiedono segni e i Greci cercano sapienza, noi invece annunciamo Cristo crocifisso: scandalo per i Giudei e stoltezza per i pagani; ma per coloro che sono chiamati, sia Giudei che Greci, Cristo è potenza di Dio e sapienza di Dio. Infatti ciò che è stoltezza di Dio è più sapiente degli uomini, e ciò che è debolezza di Dio è più forte degli uomini” (1Cor 1,21-25). Queste non sono che solo due delle moltissime profezie sul Messia che troviamo nella Legge, nei Profeti, Nei Salmi. La grande sofferenza è essenza della missione del Cristo di Dio. Essa è tutta descritta e profetizzata nei più piccoli dettagli. / <b>In quel tempo, Gesù, con i suoi discepoli si ritirò presso il mare e lo seguì molta folla dalla Galilea. Dalla Giudea e da Gerusalemme, dall’Idumea e da oltre il Giordano e dalle parti di Tiro e Sidòne, una grande folla, sentendo quanto faceva, andò da lui. Allora egli disse ai suoi discepoli di tenergli pronta una barca, a causa della folla, perché non lo schiacciassero. Infatti aveva guarito molti, cosicché quanti avevano qualche male si gettavano su di lui per toccarlo. Gli spiriti impuri, quando lo vedevano, cadevano ai suoi piedi e gridavano: «Tu sei il Figlio di Dio!». Ma egli imponeva loro severamente di non svelare chi egli fosse.</b> / Gesù non vuole che la sua identità venga svelata e impone agli spiriti impuri severamente di non svelarla. La via della fede non passa oggi per la rivelazione, ma per la storia. Prima si deve compiere tutto quanto è scritto per Lui nella Parola di Dio e poi si potrà predicare la sua verità e identità senza più alcuna riserva. Gesù è nello Spirito Santo e conosce che oggi non vi è altra via se non quella della storia. Chi è nello Spirito di Dio saprà sempre per quale via si deve pervenire alla verità. Chi non è nello Spirito Santo sempre camminerà secondo vie errate e provocherà seri danni. / Madre di Dio, Angeli, Santi, fate che mai percorriamo vie di errore e di menzogna.
</p>

<p>
<u>DiBruno2</u> / 
</p>

<p>
<u>DIBRUNO-21</u> / <a href="FILE:///C:/MYKNOW/XDOCS/verbum/DiBruno.txt" title="DiBruno" class="FILE">DiBruno</a>
</p>

<p>
<u>SILVESTRINI-21</u> / <a href="https://liturgia.silvestrini.org/digest/" title="settimana" class="https">settimana</a>
</p>

<p>
<u>LOYOLA1</u> / <br>
Gesù ha cominciato la sua predicazione e inizia questo continuo inseguimento tra lui e la folla. La folla che “sente quanto Gesù fa” e lo cerca perché vuole essere guarita, vuole i segni. Lui che fugge, per paura di essere schiacciato. Forse, davanti a questo racconto possiamo porci la stessa domanda dell’angelo alle donne il giorno della risurrezione: chi cercate? Chi cercano queste folle? Gesù o quello che fa miracoli? Di cosa hanno bisogno queste folle? Di Gesù o di una guarigione? Gesù rimette questa domanda a tutta la folla e zittisce i suggeritori, perché la risposta non può che essere personale. Le folle si muovono per andare da Gesù, ma non è stato forse Gesù a raggiungere queste folle in tutti i loro luoghi, (Galilea, Tiro, Sidone, Idumea, Giudea, Gerusalemme, Giordano…) e a incontrarle nelle persone concrete? Proprio come nel mattino di Pasqua, Gesù precede tutte queste persone nella loro Galilea, si faranno trovare o saranno in giro a cercare un altro guaritore? / Chi cerchi oggi? In quale occasione ti sei sentito disposto all’incontro personale? Quando invece hai preferito la mediazione di un suggeritore? Dove vorresti essere incontrato? (Matteo Palma)
</p>

<p>
<u>LOYOLA2</u> / 
</p>

<p>
<u>LOYOLA-21</u> / <a href="https://getupandwalk.gesuiti.it/" title="commento" class="https">commento</a>
</p>

<p>
<u>LettureBose</u> / <a href="" title="NuoveLettureGiorni" class="page">NuoveLettureGiorni</a> <br>
Vieni al Padre! / Ora comincio a essere discepolo. Nessuna cosa, visibile o invisibile, mi si opponga per gelosia, perché io consegua Gesù Cristo. Fuoco e croce, lotta con le fiere, mutilazioni, lacerazioni, dispersione delle ossa, scissione delle membra, trituramento di tutto il corpo, duri flagelli del diavolo vengano su di me: solo, che io consegua Gesù Cristo! A nulla mi gioveranno le delizie del mondo, né i regni di questo secolo. Per me è meglio morire (1Cor 9, 15) per Cristo Gesù, che regnare fino ai confini della terra. È lui che cerco: colui che per noi è morto! È lui che voglio: colui che per noi è risuscitato! Il parto è per me vicino. Abbiate pietà di me, fratelli: non impeditemi di vivere, non vogliate che io muoia! Colui che vuole essere di Dio, non donatelo al mondo e non seducetelo con ciò che è materiale! Lasciatemi ricevere la pura luce: quando sarò giunto là, sarò [davvero] uomo! Concedetemi di essere imitatore della passione del mio Dio. Se qualcuno ha in se stesso questo [che cerco di dire], discerna ciò che voglio e abbia compassione di me, sapendo ciò che mi sta a cuore. Il principe di questo mondo vuole rapirmi e corrompere i miei sentimenti nei confronti di Dio. Nessuno di voi, dunque, lo aiuti! State piuttosto dalla mia parte, cioè quella di Dio. Non parlate di Gesù Cristo, mentre desiderate il mondo! Non lasciatevi prendere da alcuna seduzione. E anche se io, quando sarò tra voi, dovessi supplicarvi, non datemi retta! Ma piuttosto date retta a ciò che [ora] vi scrivo. Vi scrivo infatti mentre sono vivo e desidero ardentemente morire. Il mio desiderio è crocifisso, e in me non c'è più quel fuoco che ama ciò che è materiale; c'è invece un'acqua che vive (Gv 4,10; 7,38) e parla in me, e nell'intimo mi dice: "Vieni al Padre!". Non trovo più piacere nel cibo corruttibile né nei piaceri di questo mondo. Voglio il pane di Dio, cioè la carne di Gesù Cristo, della stirpe di David (Gv 7,42; Rm 1,3; 2Tm 2,8); e voglio come bevanda il suo sangue, cioè l'amore incorruttibile. (Ignazio di Antiochia, Lettera ai romani 5,3-7,3) 
</p>

<h5>FEGF</h5>

<p>
<a href="" title="FraternitaEvangelicheGerusalemmeFI" class="page">FraternitaEvangelicheGerusalemmeFI</a>
</p>

<p>
<u>HomilyVoice-21</u> / <a href="file:///D:/MULO/HomilyVoice" title="HomilyVoice" class="file">HomilyVoice</a>
</p>


<span class="backlinks">
</span>

</div>
</div>
</body>
</html>
