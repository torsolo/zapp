<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>VERBUM</h1>-->
<h1>VERBUM</h1>

<p>
<u>HODIE</u> / I Domenica del Tempo di Avvento / L’anno B del ciclo triennale delle letture è l’anno di Marco. In quanto preparazione al Natale, l’Avvento deve essere un tempo di attesa nella gioia. San Paolo interpreta il nostro periodo d’attesa come un tempo in cui dobbiamo testimoniare Cristo: “Nessun dono di grazia più vi manca, mentre aspettate la manifestazione del Signore nostro Gesù Cristo” (1Cor 1,7).
</p>

<p>
<u>ANTIFONA D'INGRESSO</u> / A te, Signore, innalzo l’anima mia, mio Dio, in te confido: che io non resti deluso! Non trionfino su di me i miei nemici! Chiunque in te spera non resti deluso. (Sal 24,1-3)
</p>

<p>
<u>ATTO PENITENZIALE</u> / Nel giorno in cui celebriamo la vittoria di Cristo sul peccato e sulla morte, anche noi siamo chiamati a morire al peccato per risorgere alla vita nuova. Riconosciamoci bisognosi della misericordia del Padre. C: Pietà di noi, Signore. A: Contro di te abbiamo peccato. C: Mostraci, Signore, la tua misericordia. A: E donaci la tua salvezza. C: Dio Onnipotente abbia misericordia di voi, perdoni i vostri peccati e vi conduca alla vita eterna. A: Amen.
</p>

<p>
<u>COLLETTA</u> / O Dio, nostro Padre, suscita in noi la volontà di andare incontro con le buone opere al tuo Cristo che viene, perché egli ci chiami accanto a se nella gloria a possedere il regno dei cieli. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>COLLETTA</u> / O Dio, nostro Padre, nella tua fedeltà ricordati di noi, opera delle tue mani, e donaci l’aiuto della tua grazia, perché, resi forti nello spirito, attendiamo vigilanti la gloriosa venuta di Cristo tuo Figlio. Egli è Dio, e vive e regna con te, nell’unità dello Spirito Santo, per tutti i secoli dei secoli.
</p>

<p>
<u>PRIMA LETTURA</u> / <b>Se tu squarciassi i cieli e scendessi!</b> / Dal libro del profeta Isaìa (Is 63,16-17.19; 64,1-7) / Tu, Signore, sei nostro padre, da sempre ti chiami nostro redentore. Perché, Signore, ci lasci vagare lontano dalle tue vie e lasci indurire il nostro cuore, cosi che non ti tema? Ritorna per amore dei tuoi servi, per amore delle tribù, tua eredità. Se tu squarciassi i cieli e scendessi! Davanti a te sussulterebbero i monti. Quando tu compivi cose terribili che non attendevamo, tu scendesti e davanti a te sussultarono i monti. Mai si udì parlare da tempi lontani, orecchio non ha sentito, occhio non ha visto che un Dio, fuori di te, abbia fatto tanto per chi confida in lui. Tu vai incontro a quelli che praticano con gioia la giustizia e si ricordano delle tue vie. Ecco, tu sei adirato perché abbiamo peccato contro di te da lungo tempo e siamo stati ribelli. Siamo divenuti tutti come una cosa impura, e come panno immondo sono tutti i nostri atti di giustizia; tutti siamo avvizziti come foglie, le nostre iniquità ci hanno portato via come il vento. Nessuno invocava il tuo nome, nessuno si risvegliava per stringersi a te; perché tu avevi nascosto da noi il tuo volto, ci avevi messo in balìa della nostra iniquità. Ma, Signore, tu sei nostro padre; noi siamo argilla e tu colui che ci plasma, tutti noi siamo opera delle tue mani. / C: Parola di Dio. / A: Rendiamo grazie a Dio.
</p>

<p>
<u>SALMO RESPONSORIALE</u> / (Sal 79) <b>Signore, fa' splendere il tuo volto e noi saremo salvi</b> / Tu, pastore d'Israele, ascolta, seduto sui cherubini, risplendi. Risveglia la tua potenza e vieni a salvarci. / Dio degli eserciti, ritorna! Guarda dal cielo e vedi e visita questa vigna, proteggi quello che la tua destra ha piantato, il figlio dell'uomo che per te hai reso forte. / Sia la tua mano sull'uomo della tua destra, sul figlio dell'uomo che per te hai reso forte. Da te mai più ci allontaneremo, facci rivivere e noi invocheremo il tuo nome.
</p>

<p>
<u>SECONDA LETTURA</u> / <b>Aspettiamo la manifestazione del Signore nostro Gesù Cristo</b> / Dalla prima lettera di san Paolo apostolo ai Corìnzi (1Cor 1,3-9) / Fratelli, grazia a voi e pace da Dio Padre nostro e dal Signore Gesù Cristo! Rendo grazie continuamente al mio Dio per voi, a motivo della grazia di Dio che vi è stata data in Cristo Gesù, perché in lui siete stati arricchiti di tutti i doni, quelli della parola e quelli della conoscenza. La testimonianza di Cristo si è stabilita tra voi così saldamente che non manca più alcun carisma a voi, che aspettate la manifestazione del Signore nostro Gesù Cristo. Egli vi renderà saldi sino alla fine, irreprensibili nel giorno del Signore nostro Gesù Cristo. Degno di fede è Dio, dal quale siete stati chiamati alla comunione con il Figlio suo Gesù Cristo, Signore nostro! / C: Parola di Dio. / A: Rendiamo grazie a Dio.
</p>

<p>
<u>CANTO AL VANGELO</u> / Alleluia, Alleluia / Mostraci, Signore, la tua misericordia e donaci la tua salvezza. (Sal 84,8) / Alleluia.
</p>

<p>
<u>VANGELO</u> / <b>Vegliate: non sapete quando il padrone di casa ritornerà</b> / Dal Vangelo secondo Marco (Mc 13,33-37) / In quel tempo, Gesù disse ai suoi discepoli: «Fate attenzione, vegliate, perché non sapete quando è il momento. È come un uomo, che è partito dopo aver lasciato la propria casa e dato il potere ai suoi servi, a ciascuno il suo compito, e ha ordinato al portiere di vegliare. Vegliate dunque: voi non sapete quando il padrone di casa ritornerà, se alla sera o a mezzanotte o al canto del gallo o al mattino; fate in modo che, giungendo all'improvviso, non vi trovi addormentati. Quello che dico a voi, lo dico a tutti: vegliate!». / C: Parola del Signore. / A: Lode a Te o Cristo.
</p>

<p>
<u>CREDO</u> / Credo in un solo Dio, Padre onnipotente, / creatore del cielo e della terra, / di tutte le cose visibili e invisibili. / Credo in un solo Signore, Gesù Cristo, unigenito Figlio di Dio, / nato dal Padre prima di tutti i secoli: / Dio da Dio, Luce da Luce, Dio vero da Dio vero, / generato, non creato, della stessa sostanza del Padre; / per mezzo di lui tutte le cose sono state create. / Per noi uomini e per la nostra salvezza / discese dal cielo, / e per opera dello Spirito Santo / si è incarnato nel seno della Vergine Maria / e si è fatto uomo. / Fu crocifisso per noi sotto Ponzio Pilato, / morì e fu sepolto. / Il terzo giorno è risuscitato, secondo le Scritture, / è salito al cielo, siede alla destra del Padre. / E di nuovo verrà, nella gloria, / per giudicare i vivi e i morti, / e il suo regno non avrà fine. / Credo nello Spirito Santo, che è Signore e dà la vita, / e procede dal Padre e dal Figlio. / Con il Padre e il Figlio è adorato e glorificato, / e ha parlato per mezzo dei profeti. / Credo la Chiesa, una santa cattolica e apostolica. / Professo un solo battesimo per il perdono dei peccati. / Aspetto la risurrezione dei morti / e la vita del mondo che verrà. Amen.
</p>

<p>
<u>Preghiera dei fedeli</u> / Ci facciamo voce di tutta la creazione, che attende con impazienza la venuta del Signore, e imploriamo con insistenza la sua misericordia. Lo invochiamo dicendo: <b>Vieni, Signore Gesù.</b> / Per la santa Chiesa di Dio, perché riconosca sempre la visita del Signore e sia memoria vivente del suo amore, preghiamo. / Per gli uomini del nostro tempo, perché sappiano vivere con sapienza il presente, prestando attenzione al passaggio di Dio nella nostra vita, preghiamo. / Per coloro che sono ciechi di fronte ai dolori delle persone che vivono accanto a loro, perché sappiano ritrovare speranza e pienezza di vita nell'amore e nella solidarietà, preghiamo. / Per gli oppressi, i perseguitati, per coloro che non hanno patria, perché trovino nei credenti dei difensori della dignità e della libertà dell'uomo, preghiamo. / Per la nostra comunità, perché il Signore ci trovi vigilanti nell'attesa, in una concreta testimonianza di fiducia nelle persone e di fedeltà ai nostri impegni, preghiamo. / O Dio, nostro Padre e redentore, che hai cura di tutti i tuoi figli, esaudisci le nostre preghiere. Concedi che il corso degli eventi nel mondo sia guidato nella pace, secondo la tua volontà, e che la Chiesa conosca la gioia di servirti con serenità e vigilanza. Per Cristo nostro Signore.
</p>

<p>
<u>PREGHIERA DEI FEDELI</u> / Nell'attesa del Redentore, rivolgiamo le nostre suppliche al Padre che è nei cieli, perché venga incontro alle nostre necessità e a quelle di tutti gli uomini. <b>Visita il tuo popolo, Signore.</b> / Per la Chiesa pellegrina nel mondo, perché faccia parte a tutti gli uomini della speranza che illumina il suo cammino e risvegli in loro l'attesa della salvezza, preghiamo. R. / Per coloro nei quali la durezza della vita ha spento ogni speranza, perché la nostra preghiera e la nostra fraternità facciano rifiorire la fiducia e la volontà di impegnarsi per un domani migliore, preghiamo. R. / Per le nostre comunità cristiane, perché la vicinanza del Signore ci stimoli a vincere l'egoismo e la menzogna per vivere nella verità e nell'amore, preghiamo. R. / Per le giovani generazioni, perché vedano nel Cristo il modello dell'umanità nuova, a cui devono ispirarsi per le grandi scelte della vita, preghiamo. R. / Per tutti noi, perché nella realtà quotidiana ci incontriamo con il Signore che un giorno verrà come giudice della storia, preghiamo. R. / Tu ci riveli, o Padre, che quanto più grande è la nostra attesa, tanto più ricco sarà il tuo dono; accogli queste nostre suppliche e accresci in noi con la venuta del tuo Figlio il bene inestimabile della speranza. Per Cristo nostro Signore. Amen.
</p>

<p>
<u>SULLE OFFERTE</u> / Accogli, Signore, il pane e il vino, dono della tua benevolenza, e fa' che l'umile espressione della nostra fede sia per noi di salvezza eterna. Per Cristo nostro Signore.
</p>

<p>
<u>PREFAZIO</u> / <b>La duplice venuta del Cristo</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno, per Cristo Signore nostro. Al suo primo avvento nell’umiltà della condizione umana egli portò a compimento la promessa antica, e ci aprì la via dell’eterna salvezza. Quando verrà di nuovo nello splendore della gloria, ci chiamerà a possedere il regno promesso che ora osiamo sperare vigilanti nell’attesa. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua lode: Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>PREFAZIO</u> / <b>Cristo, Signore e giudice della storia</b> / È veramente giusto renderti grazie e innalzare a te l’inno di benedizione e di lode, Padre onnipotente, principio e fine di tutte le cose. Tu ci hai nascosto il giorno e l’ora, in cui il Cristo tuo Figlio, Signore e giudice della storia, apparirà sulle nubi del cielo rivestito di potenza e splendore. In quel giorno tremendo e glorioso passerà il mondo presente e sorgeranno cieli nuovi e terra nuova. Ora egli viene incontro a noi in ogni uomo e in ogni tempo, perché lo accogliamo nella fede e testimoniamo nell’amore la beata speranza del suo regno. Nell’attesa del suo ultimo avvento, insieme agli angeli e ai santi, cantiamo unanimi l’inno della tua gloria: Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>ANTIFONA ALLA COMUNIONE</u> / Il Signore donerà il suo bene e la nostra terra darà il suo frutto. (Sal 84,13)
</p>

<p>
<u>ANTIFONA ALLA COMUNIONE</u> / Vegliate, perché non sapete nè il giorno nè l’ora. (Mc 13,33)
</p>

<p>
<u>DOPO LA COMUNIONE</u> / La partecipazione a questo sacramento, che a noi pellegrini sulla terra rivela il senso cristiano della vita, ci sostenga, o Signore, nel nostro cammino e ci guidi ai beni eterni. Per Cristo nostro Signore.
</p>


<hr>

<h5>OREMUS</h5>

<p>
Dall'alba dei giorni tu sei, o Dio, il tuo Nome traversa la nostra storia, la tua presenza sempre ci accompagna. Che cosa conosciamo di te, se non questa fame che abita il cuore, se non questa sete che ci spinge a cercarti? Attraverso mille nomi risuona il tuo Nome, ogni giorno ci dà una ragione di vita, ci rivela che cosa possiamo sperare. Nei giorni in cui siamo tentati di fermarci, il tuo Nome, Signore, è Cammino. Nelle notti in cui ci assale l'angoscia, il tuo Nome, Signore, è Consolatore. Quando tutto ci pare dissolversi nel nulla, il tuo Nome, Signore, è vera Realtà. Quando l'inimicizia si frappone tra di noi, il tuo Nome, Signore, è Perdono.
</p>

<p>
Ottienimi la riconciliazione / Sollevami sulle ali della tua preghiera,o Madre dei viventi, affinché, quando lascerò questa valle di lacrime, possa marciare speditamente verso la dimora celeste, preparata per noi, e sia dolce e leggera la fine di una vita così carica e pesante di iniquità. Cambia in festa di gioia il mio giorno d’angoscia, sii mia avvocata, domanda, supplica: io credo nella tua purezza indicibile, ma credo anche nella tua potente intercessione. Aiutami nel pericolo, o benedetta fra le donne. Ottienimi la riconciliazione, o Madre di Dio. Preoccupati della mia miseria, o tabernacolo dell’Altissimo. Tendi la mano a me, che sto cadendo, o tempio del cielo. Glorifica in te il Figlio tuo: si degni egli di operare divinamente in me il miracolo del perdono e della misericordia. Serva e Madre di Dio: sia esaltato in me il tuo onore, sia proclamata in te la mia salvezza. (San Gregorio di Narek)
</p>

<p>
NOVENA ALL’IMMACOLATA CONCEZIONE / I° GIORNO: INVOCAZIONE D'AIUTO A MARIA / O Vergine Immacolata, primo e soave frutto di salvezza, noi ti ammiriamo e con Te celebriamo le grandezze del Signore che ha fatto in Te mirabili prodigi. Guardando Te, noi possiamo capire ed apprezzare l'opera sublime della Redenzione e possiamo vedere nel loro risultato esemplare le ricchezze infinite che Cristo, con il suo Sangue, ci ha donato. Aiutaci, o Maria, ad essere, come Te, salvatori insieme con Gesù di tutti i nostri fratelli. Aiutaci a portare agli altri il dono ricevuto, ad essere "segni" di Cristo sulle strade di questo nostro mondo assetato di verità e di gloria, bisognoso di redenzione e di salvezza. Amen. / 3 Ave Maria.
</p>

<h5>QUOTE</h5>

<p>
<sup>♦</sup> Il tempo che trascorriamo nel quotidiano colloquio con Dio costituisce la parte più preziosa di tutta la giornata. (Madre Teresa di Calcutta)<br>
<sup>♦</sup> Non sei responsabile di ciò che sei, ma di ciò che fai con quello che sei. (Sartre)<br>
<sup>♦</sup> Gettando la polvere non si può nascondere la luna (India)
</p>

<h5>PROFUNDIS</h5>

<p>
<u>EVANGELIZO</u> / San Gregorio Nisseno (ca 335-395), monaco e vescovo / Discorsi sul Cantico dei Cantici, n. 11,1 / "Vigilate dunque, poiché non sapete quando il padrone di casa ritornerà" / Ecco un grande precetto del Signore: i discepoli scuotano come polvere tutto quanto è di questa terra..., per lasciarsi elevare con slancio verso il cielo. Ci esorta a vincere il sonno, a cercare le cose di lassù (Col 3,1), a tener senza posa lo spirito sveglio, a scacciare dagli occhi la sonnolenza seduttrice. Voglio parlare di questo torpore e di questa sonnolenza che inducono l'uomo all'errore e gli presentano immagini di sogno: onore, ricchezza, potenza, grandezza, piacere, successo, profitto o prestigio... Per dimenticare tali sogni, il Signore ci chiede di andare al di là di questo sonno pesante: non lasciamoci scappare la realtà inseguendo il nulla in modo sfrenato. Ci chiama a vigilare: "Siate pronti, con la cintura ai fianchi e le lucerne accese" (Lc 12,35). La luce che abbaglia gli occhi scaccia il sonno; la cintura che stringe i fianchi tiene il corpo in allerta; indica uno sforzo che non permette alcun torpore. Sia chiaro il senso di questa immagine! Cingere la vita di temperanza è vivere nella luce di una coscienza pura. La lucerna accesa della franchezza illumina il volto, esalta la verità, tiene l'anima attenta, la rende impermeabile alla falsità ed estranea alla futilità dei poveri sogni. viviamo secondo l'esigenza di Cristo e condivideremo la vita degli angeli. Infatti ci unisce a loro in questo precetto: "Siate simili a coloro che aspettano il padrone quando torna dalle nozze, per aprirgli subito, appena arriva e bussa" (Lc 12,36). Sono loro seduti presso la porta del cielo, l'occhio sveglio, perché il Re della gloria (Sal 24,7) vi passi al ritorno dalle nozze.
</p>

<p>
<u>DIBRUNO</u> / NON VI TROVI ADDORMENTATI / Immagini bibliche di morte sono il diluvio universale e la distruzione di Sodoma e Gomorra. Al tempo del diluvio e anche di Sodoma e Gomorra l’uomo si era addormentato nel suo peccato, nella sua malvagità e immoralità. Il Signore viene, decide il suo intervento di purificazione della terra. Si salva Noè per la sua fede e la sua giustizia. Si salva il giusto Lot per un atto di misericordia da parte del suo Signore. Il Signore disse a Noè: «Entra nell’arca tu con tutta la tua famiglia, perché ti ho visto giusto dinanzi a me in questa generazione. Di ogni animale puro prendine con te sette paia, il maschio e la sua femmina; degli animali che non sono puri un paio, il maschio e la sua femmina. Anche degli uccelli del cielo, sette paia, maschio e femmina, per conservarne in vita la razza su tutta la terra. Perché tra sette giorni farò piovere sulla terra per quaranta giorni e quaranta notti; cancellerò dalla terra ogni essere che ho fatto». Noè fece quanto il Signore gli aveva comandato. Noè aveva seicento anni quando venne il diluvio, cioè le acque sulla terra. Noè entrò nell’arca e con lui i suoi figli, sua moglie e le mogli dei suoi figli, per sottrarsi alle acque del diluvio. Degli animali puri e di quelli impuri, degli uccelli e di tutti gli esseri che strisciano sul suolo un maschio e una femmina entrarono, a due a due, nell’arca, come Dio aveva comandato a Noè. Dopo sette giorni, le acque del diluvio furono sopra la terra; nell’anno seicentesimo della vita di Noè, nel secondo mese, il diciassette del mese, in quello stesso giorno, eruppero tutte le sorgenti del grande abisso e le cateratte del cielo si aprirono. Cadde la pioggia sulla terra per quaranta giorni e quaranta notti (Gen 7,1-12). Quando apparve l’alba, gli angeli fecero premura a Lot, dicendo: «Su, prendi tua moglie e le tue due figlie che hai qui, per non essere travolto nel castigo della città». Lot indugiava, ma quegli uomini presero per mano lui, sua moglie e le sue due figlie, per un grande atto di misericordia del Signore verso di lui; lo fecero uscire e lo condussero fuori della città. Dopo averli condotti fuori, uno di loro disse: «Fuggi, per la tua vita. Non guardare indietro e non fermarti dentro la valle: fuggi sulle montagne, per non essere travolto!». Ma Lot gli disse: «No, mio signore! Vedi, il tuo servo ha trovato grazia ai tuoi occhi e tu hai usato grande bontà verso di me salvandomi la vita, ma io non riuscirò a fuggire sul monte, senza che la sciagura mi raggiunga e io muoia. Ecco quella città: è abbastanza vicina perché mi possa rifugiare là ed è piccola cosa! Lascia che io fugga lassù – non è una piccola cosa? – e così la mia vita sarà salva». Gli rispose: «Ecco, ti ho favorito anche in questo, di non distruggere la città di cui hai parlato. Presto, fuggi là, perché io non posso far nulla finché tu non vi sia arrivato». Perciò quella città si chiamò Soar. Il sole spuntava sulla terra e Lot era arrivato a Soar, quand’ecco il Signore fece piovere dal cielo sopra Sòdoma e sopra Gomorra zolfo e fuoco provenienti dal Signore. Distrusse queste città e tutta la valle con tutti gli abitanti delle città e la vegetazione del suolo. Ora la moglie di Lot guardò indietro e divenne una statua di sale (Gen 19,15-26). Gesù verrà per chiedere ai suoi discepoli che gli rendano conto di come hanno amministrato il suo Vangelo, la sua grazia, il suo Santo Spirito, ogni altro dono da Lui affidato alla loro solerzia e cura. Nessuno però sa né il giorno né l’ora e neanche le modalità della sua chiamata. Per questo ognuno dovrà essere pronto in ogni momento per comparire dinanzi al Figlio dell’uomo. Tutti devono sapere che non saranno ritenuti giusti perché investiti di un ministero, ma per la santità, la verità, l’amore, la giustizia, la misericordia con cui il ministero è stato servito. I servi infingardi, fannulloni, malvagi, stolti, quanti hanno sciupato il dono del Signore, da Lui saranno allontanati per sempre perché non conosciuti come suoi discepoli. Ma chi crede oggi in questa verità? Fate attenzione, vegliate, perché non sapete quando è il momento. È come un uomo, che è partito dopo aver lasciato la propria casa e dato il potere ai suoi servi, a ciascuno il suo compito, e ha ordinato al portiere di vegliare. Vegliate dunque: voi non sapete quando il padrone di casa ritornerà, se alla sera o a mezzanotte o al canto del gallo o al mattino; fate in modo che, giungendo all’improvviso, non vi trovi addormentati. Quello che dico a voi, lo dico a tutti: vegliate!». Gesù ci ha avvisati. Siamo responsabili di ogni suo dono. Lui può venire in ogni momento e chiedere conto della nostra amministrazione. È Parola di purissima verità. / Vergine Maria, Madre della Redenzione, Angeli, Santi, fateci servi fedeli e saggi. 
</p>

<p>
<u>SILVESTRINI</u> / Dio viene come redentore. L’anno civile inizia con il primo giorno dell’anno, l’anno liturgico nel Rito Romano invece inizia con la prima domenica di Avvento. L’anno B del ciclo triennale delle letture è l’anno del Vangelo di Marco il quale presenta come tema centrale l’identità di Gesù come Figlio di Dio. L’Avvento è un tempo di quattro settimane (sei nel rito ambrosiano) che ogni anno apre il ciclo delle celebrazioni del mistero di Cristo. Il tema di queste prima domenica del tempo di Avvento lo possiamo riassumere con questo titolo: Dio viene come redentore. Nell’odierno brano di Marco vediamo che il cristiano vive nell’attesa del suo Signore o alla presenza del suo Signore. L’uomo-Dio «Cristo Gesù» ci riscatta accettando di essere totalmente disponibile al progetto di Dio, di non contare su di sé, di vivere il distacco da ogni sicurezza per lasciarsi invadere dal mistero di Dio ed essere in piena comunione con lui. Nella seconda lettura troviamo un ulteriore esplicitazione di tale presenza. La grazia di Cristo è per il fedele fonte di sicura speranza, cioè di certezza che Dio lo sosterrà nell’attesa della definitiva manifestazione di Cristo e lo condurrà alla comunione totale con il Figlio. Tutto va collocato in una problematica sempre attuale. Nella prima lettura notiamo una questione. Se Dio è «padre», se è «redentore», perché permette circostanze così dolorose e tollera figli così disubbidienti? È l’eterna domanda della libertà umana sull’origine del male, che il profeta non risolve, ma che esprime in una lamentazione collettiva, soffusa di speranza. Dunque il modo di manifestarsi da parte di Dio richiede il giusto atteggiamento: fidarci di Dio, disporre la nostra vita nella linea del servizio e della collaborazione al suo progetto; essere pronti alla perenne novità di Dio. Il Salmo, essendo una vera e propria preghiera, riassume il tema e le differenti declinazioni dei brani scritturistici di ogni celebrazione. Il salmo 79 è fortemente segnato dalla sofferenza, ma anche da una grande fiducia. Dio è sempre disposto a ritornare verso il suo popolo, ma è necessario che anche il popolo ritorni. Chiediamo questa grazia all'inizio di questo nuovo anno: possiamo tornare al Signore, e lui ha già le mani pronte, piene delle sue benedizioni.
</p>

<p>
<u>EVANGELIZO</u> / Sant'Agostino (354-430) vescovo d'Ippona (Africa del Nord) e dottore della Chiesa / Discorso 293, 4; PL 38, 1329 / «Giovanni era la lampada» / Questo il disegno voluto da Dio: che a Cristo rendesse testimonianza un uomo dotato di tanta grazia da poter essere ritenuto, lui, il Cristo. Infatti, come Cristo stesso ha detto: «Tra i nati di donna non è sorto uno più grande di Giovanni Battista» (Mt 11,11). Se nessuno è più grande di quest'uomo, chi è più grande di lui è più che uomo. Grande testimonianza che Cristo fa di se stesso! Ma agli occhi cisposi e malati risulta debole la testimonianza di sé che dà la luce del giorno. Gli occhi malati hanno terrore della luce del giorno, riescono a tollerare la lampada. Perciò, la luce del giorno, nell'imminenza del suo arrivo, si fece precedere dalla lampada. Ma si fece precedere dalla lampada nel cuore dei credenti, mentre confuse gli increduli. «Ho preparato - dice - una lampada al mio Cristo» (Sal 132,17): è Dio Padre a parlare nella profezia: Ho preparato Giovanni, araldo per il Salvatore, precursore per il Giudice che deve venire, amico per il futuro Sposo. «Ho preparato una lampada al mio Cristo».
</p>

<p>
<u>DIBRUNO</u> / Fate attenzione, vegliate (Mc 13,33-37) / Gesù ci invita a fare attenzione a vegliare. La vigilanza è duplice. La prima riguarda la nostra persona. Si vigila, si fa attenzione, rimanendo nella Legge di Cristo Gesù, crescendo in grazia e sapienza, in giustizia e verità. San Paolo dona ai Corinzi questa regola: “Da parte nostra non diamo motivo di scandalo a nessuno, perché non venga criticato il nostro ministero; ma in ogni cosa ci presentiamo come ministri di Dio con molta fermezza: nelle tribolazioni, nelle necessità, nelle angosce, nelle percosse, nelle prigioni, nei tumulti, nelle fatiche, nelle veglie, nei digiuni; con purezza, con sapienza, con magnanimità, con benevolenza, con spirito di santità, con amore sincero, con parola di verità, con potenza di Dio; con le armi della giustizia a destra e a sinistra; nella gloria e nel disonore, nella cattiva e nella buona fama; come impostori, eppure siamo veritieri; come sconosciuti, eppure notissimi; come moribondi, e invece viviamo; come puniti, ma non uccisi; come afflitti, ma sempre lieti; come poveri, ma capaci di arricchire molti; come gente che non ha nulla e invece possediamo tutto!” (2Cor 6,3-10). Chi non vive questa regola, di certo non fa attenzione né vigila. Si lascia trascinare dai suoi vizi e altro non fa che camminare secondo la carne. La seconda vigilanza e attenzione riguarda quelli che sono preposti alla cura del gregge del Signore. Papa, Vescovi, Presbiteri devono vigilare su tutto il gregge loro affidato. Ecco ancora un ammonimento di Paolo: “Vegliate su voi stessi e su tutto il gregge, in mezzo al quale lo Spirito Santo vi ha costituiti come custodi per essere pastori della Chiesa di Dio, che si è acquistata con il sangue del proprio Figlio. Io so che dopo la mia partenza verranno fra voi lupi rapaci, che non risparmieranno il gregge; perfino in mezzo a voi sorgeranno alcuni a parlare di cose perverse, per attirare i discepoli dietro di sé. Per questo vigilate, ricordando che per tre anni, notte e giorno, io non ho cessato, tra le lacrime, di ammonire ciascuno di voi. E ora vi affido a Dio e alla parola della sua grazia, che ha la potenza di edificare e di concedere l’eredità fra tutti quelli che da lui sono santificati” (At 20,28-32). Se il pastore cade dalla verità, tutto il gregge cadrà. Dalla verità e dalla carità del Pastore è la verità e la carità del gregge. Oggi il gregge del Signore è nella più grande confusione perché nessuno vigila su di esso. Ogni pecora si sente abbandonata a se stessa. Ogni cristiano si fa la sua verità e si stabilisce le sue regole spirituali, morali, di ogni altro genere. / <b>In quel tempo, Gesù disse ai suoi discepoli: «Fate attenzione, vegliate, perché non sapete quando è il momento. È come un uomo, che è partito dopo aver lasciato la propria casa e dato il potere ai suoi servi, a ciascuno il suo compito, e ha ordinato al portiere di vegliare. Vegliate dunque: voi non sapete quando il padrone di casa ritornerà, se alla sera o a mezzanotte o al canto del gallo o al mattino; fate in modo che, giungendo all’improvviso, non vi trovi addormentati. Quello che dico a voi, lo dico a tutti: vegliate!».</b> / San Pietro dona questa regola ai presbiteri, perché possano essere pastori veri del gregge loro affidato: “Esorto gli anziani che sono tra voi, quale anziano come loro, testimone delle sofferenze di Cristo e partecipe della gloria che deve manifestarsi: pascete il gregge di Dio che vi è affidato, sorvegliandolo non perché costretti ma volentieri, come piace a Dio, non per vergognoso interesse, ma con animo generoso, non come padroni delle persone a voi affidate, ma facendovi modelli del gregge. E quando apparirà il Pastore supremo, riceverete la corona della gloria che non appassisce” (1Pt 5,1-4). Mentre San Paolo insegna come Lui ha vigilato su se stesso: “Infatti, pur essendo libero da tutti, mi sono fatto servo di tutti per guadagnarne il maggior numero: mi sono fatto come Giudeo per i Giudei, per guadagnare i Giudei. Mi sono fatto debole per i deboli, per guadagnare i deboli; mi sono fatto tutto per tutti, per salvare a ogni costo qualcuno. Ma tutto io faccio per il Vangelo, per diventarne partecipe anch’io” (1Cor 9,19-23). Chi non vigila su se stesso, mai potrà vigilare sugli altri. Essendo obbligo vigilare sugli altri, è più che necessario vigilare su se stessi. Senza vigilanza non entriamo noi nel regno eterno di Dio, non aiutiamo gli altri perché vi entrino. Condanniamo i nostri fratelli alla perdizione eterna per omissione grave. / Madre di Dio, Angeli, Santi, fateci essere vigilanti per noi, per esserlo per gli altri. 
</p>

<p>
<u>GUAW</u> / Oggi inizia il tempo dell’Avvento e Gesù ci scuote con un imperativo che stravolge i nostri piani ma ci rimette in piedi per vivere il presente che abitiamo: vegliate! Ci ricordiamo del dono della vita e della misericordia del Padre, o abbiamo dimenticato tutto? È un tempo indefinito, non sappiamo quando finirà, ma non possiamo lasciarci vivere attendendo passivamente, perché Gesù ci rende soggetti attivi del quotidiano in cui siamo. Attendiamo e speriamo ciò che non vediamo, con i nostri limiti certo, ma il Padre ci dà una grande certezza, l’unica di cui abbiamo bisogno: la gratuità del suo amore. E ogni giorno pone tra le nostre mani un tesoro da custodire. Lui ci dà i mezzi per vivere l’attesa, con la sua presenza e i suoi doni che spesso ci passano davanti agli occhi inosservati. Sta a noi di vegliare, appunto, aprire gli occhi e prendercene cura, perché è lo stesso nostro abitare la realtà che ci dà senso e ci rende viventi in pienezza. Impariamo a guardare il nostro quotidiano con gli occhi della speranza, impariamo a trovare Dio nella realtà che abitiamo, impariamo a contemplarlo e l’attesa non sarà più attesa perché Lui è già lì con noi, tutti i giorni fino alla fine del mondo. / Come affronto la realtà in cui vivo? Cosa mi tiene in vita e cosa mi toglie la serenità? Dove trovo Dio nel mio quotidiano? (Ilaria De Lillo)
</p>

<p>
<u>SCRIPTA</u> / Le tre venute di Cristo di Pietro di Blois nel dodicesimo secolo / Tre sono le venute del Signore: la prima nella carne, la seconda nell’anima, la terza per il giudizio. La prima avvenne sulla mezzanotte, secondo la parola del vangelo: «A mezzanotte si levò un grido: Ecco lo Sposo!» (Mt 25, 6) … Questa prima venuta è già passata. Il Cristo fra gli uomini «è apparso e con gli uomini è vissuto» (Bar 3,38). Noi siamo nella sua seconda venuta, se però siamo tali che egli si degni di venire a noi; siamo sicuri che «se lo amiamo, verrà e dimorerà con noi» (Gv 14, 23). Questa venuta perciò è sottoposta a condizione. Infatti chi conosce coloro che sono di Dio, se non lo Spirito di Dio? Coloro che sono rapiti fuori da sé dal desiderio delle cose celesti, sanno bene quando sta per venire; tuttavia non sanno «di dove viene e dove va» (Gv 3,8). Quanto al terzo avvento è certissimo che avverrà, ma assolutamente incerto quando avverrà. E che cos’è più certo della morte? Ma nulla è tanto incerto quanto l’ora della morte. «E quando si dirà «Pace e sicurezza», allora d’improvviso li colpirà la rovina, come le doglie una donna incinta; e nessuno scamperà» (1Ts 5,3). Il primo avvento fu nascosto e umile, il secondo è segreto e mirabile, il terzo sarà manifesto e terribile. Nel primo, Cristo è stato giudicato dagli uomini con ingiustizia; nel secondo ci rende giustizia mediante la sua grazia; nell’ultimo, giudicherà ogni cosa con equità: Agnello nel primo avvento, Leone nell’ultimo, Amico pieno di tenerezza nel secondo.
</p>

<p>
<u>SCRIPTA</u> / IA settimana d'Avvento VESPRI Domenica / «Nell’ora che non immaginate, il Figlio dell’uomo verrà» di Beato Guerrico d’Igny nel dodicesimo secolo / Siamo nell’attesa dell’anniversario della nascita di Cristo… Si levi dunque il nostro spirito con vivida gioia, e corra incontro al suo Salvatore… La scrittura sembra esigere da noi un gaudio tale che anche il nostro spirito, elevandosi al di sopra di sé, brami di andare incontro in qualche modo a Cristo che viene, si protenda col desiderio e, non sopportando indugi, si sforzi di vedere già l’evento promesso… Prima della sua venuta nel mondo, il Signore venga da voi. Prima di apparire al mondo intero, venga a visitarvi intimamente. Infatti ha detto: «Non vi lascerò orfani, ritornerò da voi» (Gv 14,18). E certamente, a seconda del merito e dell’amore, tale visita del Signore in ogni anima è frequente, in questo tempo che intercorre fra la prima e l’ultima venuta, tempo che ci rende conformi alla prima e ci prepara all’ultima. Egli viene in noi ora per non rendere vana per noi la sua prima venuta, e per non tornare adirato contro di noi nella seconda. Con queste visite, tende a riformare la nostra mentalità superba per renderla conforme alla sua umiltà, che ci dimostrò venendo la prima volta; e lo fa per poi «trasfigurare il nostro misero corpo e conformarlo al suo corpo glorioso» (Fil 3,21), che ci manifesterà al suo ritorno. Per questo dobbiamo desiderare con tutte le nostre forze, e chiedere con fervore tale venuta intima che ci da la grazia della prima venuta e ci promette la gloria della seconda… La prima venuta fu umile e nascosta, l’ultima sarà folgorante e magnifica; quella di cui parliamo è nascosta, e nello stesso tempo, magnifica. Dico che è nascosta, non perché sia ignota da colui che la riceve, ma perché avviene in lui nel segreto … Avviene senza essere vista e si allontana senza che se ne accorga. La sua sola presenza è luce dell’anima e dello spirito. In essa vediamo l’invisibile e conosciamo l’inconoscibile. Questa venuta del Signore mette l’anima di chi la contempla in una dolce e beata ammirazione. Allora dall’intimo dell’uomo scoppia questo grido: «Signore, chi è come te?» (Sal 34, 10). Lo sanno quanti hanno fatto tale esperienza, e voglia Dio che coloro che non l’hanno ancora fatta ne provino il desiderio.
</p>

<p>
<u>SCRIPTA</u> / Noi annunziamo che Cristo verrà. Infatti non è unica la sua venuta, ma ve n'è una seconda, la quale sarà molto più gloriosa della precedente. La prima, infatti, ebbe il sigillo della sofferenza, l'altra porterà una corona di divina regalità. Si può affermare che quasi sempre nel nostro Signore Gesù Cristo ogni evento è duplice. Duplice è la generazione, una da Dio Padre, prima del tempo, e l'altra, la nascita umana, da una vergine nella pienezza dei tempi. Due sono anche le sue discese nella storia. Una prima volta è venuto in modo oscuro e silenzioso, come la pioggia sul vello. Una seconda volta verrà nel futuro in splendore e chiarezza davanti agli occhi di tutti. Nella sua prima venuta fu avvolto in fasce e posto in una stalla, nella seconda si vestirà di luce come di un manto. Nella prima accettò la croce senza rifiutare il disonore, nell'altra avanzerà scortato dalle schiere degli angeli e sarà pieno di gloria. Perciò non limitiamoci a meditare solo la prima venuta, ma viviamo in attesa della seconda. E poiché nella prima abbiamo acclamato: «Benedetto colui che viene nel nome del Signore» (Mt 21, 9), la stessa lode proclameremo nella seconda. Così andando incontro al Signore insieme agli angeli e adorandolo canteremo: «Benedetto colui che viene nel nome del Signore» (Mt 21, 9). Il Salvatore verrà non per essere di nuovo giudicato, ma per farsi giudice di coloro che lo condannarono. Egli, che tacque quando subiva la condanna, ricorderà il loro operato a quei malvagi, che gli fecero subire il tormento della croce, e dirà a ciascuno di essi: «Tu hai agito così, io non ho aperto bocca» (cfr. Sal 38, 10). Allora in un disegno di amore misericordioso venne per istruire gli uomini con dolce fermezza, ma alla fine tutti, lo vogliano o no, dovranno sottomettersi per forza al suo dominio regale. Il profeta Malachìa preannunzia le due venute del Signore: «E subito entrerà nel suo tempio il Signore che voi cercate» (Ml 3, 1). Ecco la prima venuta. E poi riguardo alla seconda egli dice: «Ecco l'angelo dell'alleanza, che voi sospirate, ecco viene... Chi sopporterà il giorno della sua venuta? Chi resisterà al suo apparire? Egli è come il fuoco del fonditore e come la lisciva dei lavandai. Siederà per fondere e purificare» (Ml 3, 1-3). Anche Paolo parla di queste due venute scrivendo a Tito in questi termini: «È apparsa la grazia di Dio, apportatrice di salvezza per tutti gli uomini, che ci insegna a rinnegare l'empietà e i desideri mondani e a vivere con sobrietà, giustizia e pietà in questo mondo, nell'attesa della beata speranza e della manifestazione della gloria del nostro grande Dio e salvatore Gesù Cristo» (Tt 2, 11-13). Vedi come ha parlato della prima venuta ringraziandone Dio? Della seconda invece fa capire che è quella che aspettiamo. Questa è dunque la fede che noi proclamiamo: credere in Cristo che è salito al cielo e siede alla destra del Padre. Egli verrà nella gloria a giudicare i vivi e i morti. E il suo regno non avrà fine. Verrà dunque, verrà il Signore nostro Gesù Cristo dai cieli; verrà nella gloria alla fine del mondo creato, nell'ultimo giorno. Vi sarà allora la fine di questo mondo, e la nascita di un mondo nuovo. Dalle «Catechesi» di san Cirillo di Gerusalemme, vescovo (Cat. 15, 1. 3; PG 33, 870-874)
</p>

<p>
Davanti a Dio, il futuro si conquista col presente e si capisce partendo dal presente. Purtroppo noi cristiani siamo addormentati! Infatti vi sono alcuni che si lasciano assorbire dalla fatica di procurarsi i beni materiali; altri che induriscono il cuore e ciò li porta all'egoismo, all'odio; altri ancora che tirano a campare e vivono, giorno dopo giorno, come capita. Dunque quando il Signore arriverà troverà - ahimè - molti «addormentati». Abbiamo ricevuto dal Signore un grande dono: il tempo. E il Signore si aspetta che lo si occupi bene. (don Lucio D'Abbraccio)
</p>


<hr>

<h5>HOMILY</h5>

<p>
PRIMA LETTURA<br>
Ogni uomo di Dio sa che solo dal Signore discendono luce, verità, grazia, sapienza, giustizia, redenzione, salvezza, liberazione, pace, ogni altro dono necessario per il più grande bene della nostra vita sulla terra.<br>
Sapendo questo, ogni uomo di Dio, quando vede la storia che si incammina per una via di grande turbamento, quando la vede precipitata nella miseria sia spirituale che materiale, innalza forte il suo grido a Dio nella preghiera.<br>
Il Salmista vede la miseria spirituale e anche materiale del suo popolo e così grida al suo Dio e Signore.<br>
“Tu, pastore d’Israele, ascolta, tu che guidi Giuseppe come un gregge. Seduto sui cherubini, risplendi davanti a Èfraim, Beniamino e Manasse.<br>
Risveglia la tua potenza e vieni a salvarci. O Dio, fa’ che ritorniamo, fa’ splendere il tuo volto e noi saremo salvi.<br>
Signore, Dio degli eserciti, fino a quando fremerai di sdegno contro le preghiere del tuo popolo?<br>
Tu ci nutri con pane di lacrime, ci fai bere lacrime in abbondanza. Ci hai fatto motivo di contesa per i vicini e i nostri nemici ridono di noi.<br>
Dio degli eserciti, fa’ che ritorniamo, fa’ splendere il tuo volto e noi saremo salvi.<br>
Hai sradicato una vite dall’Egitto, hai scacciato le genti e l’hai trapiantata. Le hai preparato il terreno, hai affondato le sue radici ed essa ha riempito la terra.<br>
La sua ombra copriva le montagne e i suoi rami i cedri più alti. Ha esteso i suoi tralci fino al mare, arrivavano al fiume i suoi germogli.<br>
Perché hai aperto brecce nella sua cinta e ne fa vendemmia ogni passante? La devasta il cinghiale del bosco e vi pascolano le bestie della campagna.<br>
Dio degli eserciti, ritorna! Guarda dal cielo e vedi e visita questa vigna, proteggi quello che la tua destra ha piantato, il figlio dell’uomo che per te hai reso forte.<br>
È stata data alle fiamme, è stata recisa: essi periranno alla minaccia del tuo volto. <br>
Sia la tua mano sull’uomo della tua destra, sul figlio dell’uomo che per te hai reso forte. <br>
Da te mai più ci allontaneremo, facci rivivere e noi invocheremo il tuo nome. Signore, Dio degli eserciti, fa’ che ritorniamo, fa’ splendere il tuo volto e noi saremo salvi” (Sal 80,1-20). <br>
Anche il profeta Isaia innalza il suo grido al Signore:<br>
“Perché, Signore, ci lasci vagare lontano dalle tue vie e lasci indurire il nostro cuore, così che non ti tema? Se tu squarciassi i cieli e scendessi! Davanti a te sussulterebbero i monti”,<br>
Ecco la fede degli uomini di Dio: ogni salvezza viene dal Signore. Al Signore ogni salvezza va chiesta.
</p>

<p>
LEGGIAMO Is 63,16b-17.19b; 64,1-7<br>
Tu, Signore, sei nostro padre, da sempre ti chiami nostro redentore.<br>
Perché, Signore, ci lasci vagare lontano dalle tue vie e lasci indurire il nostro cuore, così che non ti tema?<br>
Se tu squarciassi i cieli e scendessi! Davanti a te sussulterebbero i monti, come il fuoco incendia le stoppie e fa bollire l’acqua, perché si conosca il tuo nome fra i tuoi nemici, e le genti tremino davanti a te.<br>
Quando tu compivi cose terribili che non attendevamo, tu scendesti e davanti a te sussultarono i monti.<br>
Mai si udì parlare da tempi lontani, orecchio non ha sentito, occhio non ha visto che un Dio, fuori di te, abbia fatto tanto per chi confida in lui.<br>
Tu vai incontro a quelli che praticano con gioia la giustizia e si ricordano delle tue vie.<br>
Ecco, tu sei adirato perché abbiamo peccato contro di te da lungo tempo e siamo stati ribelli. <br>
Siamo divenuti tutti come una cosa impura, e come panno immondo sono tutti i nostri atti di giustizia; tutti siamo avvizziti come foglie, le nostre iniquità ci hanno portato via come il vento.<br>
Nessuno invocava il tuo nome, nessuno si risvegliava per stringersi a te; perché tu avevi nascosto da noi il tuo volto, ci avevi messo in balìa della nostra iniquità.<br>
Ma, Signore, tu sei nostro padre; noi siamo argilla e tu colui che ci plasma, tutti noi siamo opera delle tue mani.<br>
Gli uomini di Dio vedono che ogni miseria sia spirituale e sia materiale è solo opera dell’uomo, frutto del suo peccato. <br>
Il peccato allontana da Dio. Rende ciechi. Non vediamo le conseguenze dei nostri peccati.<br>
In più il cuore diviene di pietra e ogni preghiera mai da esso potrà sgorgare. <br>
“Nessuno invocava il tuo nome, nessuno si risvegliava per stringersi a te; perché tu avevi nascosto da noi il tuo volto, ci avevi messo in balìa della nostra iniquità”.<br>
Per questo occorro gli “intercessori”, questi amici potenti di Dio. Essi vedono i frutti del peccato e subito si mettono in preghiera per implorare la conversione, il ritorno nell’obbedienza, perché così di nuovo la benedizione del Signore scenderà su di noi come pioggia abbondante. <br>
Ecco come i tre giovani pregano nella fornace ardente nella quale sono stati gettati a causa della loro obbedienza a Dio.<br>
«Benedetto sei tu, Signore, Dio dei nostri padri; degno di lode e glorioso è il tuo nome per sempre.<br>
Tu sei giusto in tutto ciò che ci hai fatto; tutte le tue opere sono vere, rette le tue vie e giusti tutti i tuoi giudizi.<br>
Giusto è stato il tuo giudizio per quanto hai fatto ricadere su di noi e sulla città santa dei nostri padri, Gerusalemme.<br>
Con verità e giustizia tu ci hai inflitto tutto questo a causa dei nostri peccati, poiché noi abbiamo peccato, abbiamo agito da iniqui, allontanandoci da te, abbiamo mancato in ogni modo.<br>
Non abbiamo obbedito ai tuoi comandamenti, non li abbiamo osservati, non abbiamo fatto quanto ci avevi ordinato per il nostro bene.<br>
Ora, quanto hai fatto ricadere su di noi, tutto ciò che ci hai fatto, l’hai fatto con retto giudizio: ci hai dato in potere dei nostri nemici, ingiusti, i peggiori fra gli empi, e di un re iniquo, il più malvagio su tutta la terra.<br>
Ora non osiamo aprire la bocca: disonore e disprezzo sono toccati a quelli che ti servono, a quelli che ti adorano.<br>
Non ci abbandonare fino in fondo, per amore del tuo nome, non infrangere la tua alleanza; non ritirare da noi la tua misericordia, per amore di Abramo, tuo amico, di Isacco, tuo servo, di Israele, tuo santo, ai quali hai parlato, promettendo di moltiplicare la loro stirpe come le stelle del cielo, come la sabbia sulla spiaggia del mare.<br>
Ora invece, Signore, noi siamo diventati più piccoli di qualunque altra nazione, oggi siamo umiliati per tutta la terra a causa dei nostri peccati.<br>
Ora non abbiamo più né principe né profeta né capo né olocausto né sacrificio né oblazione né incenso né luogo per presentarti le primizie e trovare misericordia.<br>
Potessimo essere accolti con il cuore contrito e con lo spirito umiliato, come olocausti di montoni e di tori, come migliaia di grassi agnelli.<br>
Tale sia oggi il nostro sacrificio davanti a te e ti sia gradito, perché non c’è delusione per coloro che confidano in te.<br>
Ora ti seguiamo con tutto il cuore, ti temiamo e cerchiamo il tuo volto, non coprirci di vergogna.<br>
Fa’ con noi secondo la tua clemenza, secondo la tua grande misericordia. Salvaci con i tuoi prodigi, da’ gloria al tuo nome, Signore.<br>
Siano invece confusi quanti mostrano il male ai tuoi servi, siano coperti di vergogna, privati della loro potenza e del loro dominio, e sia infranta la loro forza!<br>
Sappiano che tu sei il Signore, il Dio unico e glorioso su tutta la terra» (Dn 3,26-45). <br>
Il ritorno nella benedizione avviene nella conversione. Gli uomini di Dio vedono i frutti del peccato e pregano per la conversione di ogni uomo.<br>
Senza preghiera non c’è conversione. Senza conversione si rimane nella miseria sia spirituale che materiale. 
</p>

<p>
SECONDA LETTURA<br>
L’Apostolo Paolo è vero uomo di Dio. Essendo vero uomo di Dio, è anche uomo dalla incessante preghiera.<br>
Nell’Apostolo Paolo la preghiera è prima di ogni cosa ringraziamento per ogni dono che il Signore elargisce.<br>
“Rendo grazie continuamente al mio Dio per voi, a motivo della grazia di Dio che vi è stata data in Cristo Gesù”,<br>
Non c’è però necessità sia spirituale che materiale, per sé e per gli altri, per i singoli e per la moltitudine, per i credenti in Cristo Gesù e per i non credenti in Lui, dall’Apostolo non consegnata al Signore nella preghiera.<br>
Per l’Apostolo Paolo la preghiera è simile all’acqua che scende dal cielo e porta ogni vita sulla terra.<br>
La preghiera dell’Apostolo Paolo apre il cielo e fa scendere nei cuori ogni grazia di verità, luce, sapienza, conversione, benedizione, santificazione, illuminazione.<br>
Possiamo vedere la preghiera dell’Apostolo Paolo in tutto simile alla preghiera di Elia sul monte Carmelo.<br>
“Elia disse ad Acab: «Va’ a mangiare e a bere, perché c’è già il rumore della pioggia torrenziale». <br>
Acab andò a mangiare e a bere. Elia salì sulla cima del Carmelo; gettatosi a terra, pose la sua faccia tra le ginocchia. <br>
Quindi disse al suo servo: «Sali, presto, guarda in direzione del mare». Quegli salì, guardò e disse: «Non c’è nulla!». Elia disse: «Tornaci ancora per sette volte». <br>
La settima volta riferì: «Ecco, una nuvola, piccola come una mano d’uomo, sale dal mare». Elia gli disse: «Va’ a dire ad Acab: “Attacca i cavalli e scendi, perché non ti trattenga la pioggia!”». <br>
D’un tratto il cielo si oscurò per le nubi e per il vento, e vi fu una grande pioggia. Acab montò sul carro e se ne andò a Izreèl. <br>
La mano del Signore fu sopra Elia, che si cinse i fianchi e corse davanti ad Acab finché giunse a Izreèl” (1Re 18,41-46). <br>
L’Apostolo Paolo prega e una pioggia torrenziale di grazia di diffonde sulla nostra terra e inonda molti cuori.<br>
Nulla è più potente della preghiera degli amici di Dio.<br>
Ecco allora la giusta domanda che ognuno di noi deve porre al suo cuore: “Sono io amico di Dio? Sono suo vero servo”?
</p>

<p>
LEGGIAMO 1Cor 1,3-9<br>
Grazia a voi e pace da Dio Padre nostro e dal Signore Gesù Cristo!<br>
Rendo grazie continuamente al mio Dio per voi, a motivo della grazia di Dio che vi è stata data in Cristo Gesù, <br>
perché in lui siete stati arricchiti di tutti i doni, quelli della parola e quelli della conoscenza. <br>
La testimonianza di Cristo si è stabilita tra voi così saldamente <br>
che non manca più alcun carisma a voi, che aspettate la manifestazione del Signore nostro Gesù Cristo.<br>
Egli vi renderà saldi sino alla fine, irreprensibili nel giorno del Signore nostro Gesù Cristo. <br>
Degno di fede è Dio, dal quale siete stati chiamati alla comunione con il Figlio suo Gesù Cristo, Signore nostro!<br>
Non basta però ricevere la grazia del Signore nostro Dio. La grazia va portata al sommo della fruttificazione. <br>
“Egli vi renderà saldi sino alla fine, irreprensibili nel giorno del Signore nostro Gesù Cristo”.<br>
Solo per grazia possiamo portare a compimento il mistero della grazia che vive nel nostro cuore.<br>
Solo per grazia possiamo perseverare nella fede, nella speranza, nella carità. <br>
Solo per grazia è ogni nostra crescita spirituale, ogni nostra perseveranza.<br>
Solo per grazia possiamo rendere testimonianza alla grazia di Cristo Gesù effusa nei nostri cuore.<br>
Questa grazia dobbiamo chiederla con preghiera incessante per noi e per tutto il corpo di Cristo.<br>
L’Apostolo Paolo prega e chiede preghiere anche per la sua persona. Ecco la verità della preghiera: tutto il corpo di Cristo Gesù prega per tutto il corpo di Cristo Gesù.<br>
Tutto il corpo di Cristo Gesù prega perché ogni altro uomo divenga corpo di Cristo Gesù per la missione del corpo di Cristo Gesù.<br>
Per l’Apostolo la preghiera è vero combattimento con Dio al fine di vincerlo e strappargli ogni grazia.<br>
Ecce alcune richieste di preghiere da parte dell’Apostolo Paolo:<br>
Perciò, fratelli, per il Signore nostro Gesù Cristo e l’amore dello Spirito, vi raccomando: lottate con me nelle preghiere che rivolgete a Dio, perché io sia liberato dagli infedeli della Giudea e il mio servizio a Gerusalemme sia bene accetto ai santi. <br>
Così, se Dio lo vuole, verrò da voi pieno di gioia per riposarmi in mezzo a voi. <br>
Il Dio della pace sia con tutti voi. Amen (Rm 15,30-32). <br>
In ogni occasione, pregate con ogni sorta di preghiere e di suppliche nello Spirito, e a questo scopo vegliate con ogni perseveranza e supplica per tutti i santi. <br>
E pregate anche per me, affinché, quando apro la bocca, mi sia data la parola, per far conoscere con franchezza il mistero del Vangelo, <br>
per il quale sono ambasciatore in catene, e affinché io possa annunciarlo con quel coraggio con il quale devo parlare (Ef 6,18-20). <br>
Siate sempre lieti nel Signore, ve lo ripeto: siate lieti. La vostra amabilità sia nota a tutti. Il Signore è vicino! <br>
Non angustiatevi per nulla, ma in ogni circostanza fate presenti a Dio le vostre richieste con preghiere, suppliche e ringraziamenti. <br>
E la pace di Dio, che supera ogni intelligenza, custodirà i vostri cuori e le vostre menti in Cristo Gesù (Fil 5,4-7). <br>
La preghiera per ogni uomo di Dio è il suo stesso respiro, il suo alito di vita, il suo pane quotidiano, l’acqua che lo disseta. <br>
L’uomo di Dio però mai si ferma alla sola preghiera. Alla preghiera sempre aggiunge la sua obbedienza ad ogni comando del Signore in ordine alla sua vita e alla vita di ogni suo fratello.
</p>

<p>
LETTURA DEL VANGELO<br>
Gesù, in quanto vero Dio, viene dal seno del Padre suo e conosce ogni suo pensiero.<br>
Gesù, in quanto vero uomo, ogni giorno cresce in sapienza e grazia, in ogni luce e intelligenza dello Spirito Santo. Per questo è nella piena conoscenza del pensiero del Padre suo.<br>
Qual è il pensiero del Padre suo? Quello che da sempre è stato a noi rivelato: il suo amore è per quelli che lo temono, la sua salvezza è per quelli che obbediscono alla sua Parola.<br>
Conoscendo la verità purissima del pensiero del Padre suo, Gesù avvisa ogni uomo perché vegli:<br>
“Fate attenzione, vegliate, perché non sapete quando è il momento”.<br>
In cosa ogni uomo deve vegliare? Deve vegliare per rimanere sempre nel timore del Signore.<br>
Cosa è il timore del Signore? È la purissima fede nella Parola di Dio, la quale una volta uscita dalla sua bocca, infallibilmente si compie.<br>
Così parla il Libro del Siracide sul timore del Signore:<br>
Il timore del Signore è gloria e vanto, gioia e corona d’esultanza.<br>
Il timore del Signore allieta il cuore, dà gioia, diletto e lunga vita.<br>
Il timore del Signore è dono del Signore, esso conduce sui sentieri dell’amore.<br>
Chi teme il Signore avrà un esito felice, nel giorno della sua morte sarà benedetto.<br>
Principio di sapienza è temere il Signore; essa fu creata con i fedeli nel seno materno.<br>
Ha posto il suo nido tra gli uomini con fondamenta eterne, abiterà fedelmente con i loro discendenti.<br>
Pienezza di sapienza è temere il Signore; essa inebria di frutti i propri fedeli.<br>
Riempirà loro la casa di beni desiderabili e le dispense dei suoi prodotti.<br>
Corona di sapienza è il timore del Signore; essa fa fiorire pace e buona salute. L’una e l’altra sono doni di Dio per la pace e si estende il vanto per coloro che lo amano.<br>
Egli ha visto e misurato la sapienza, ha fatto piovere scienza e conoscenza intelligente, ha esaltato la gloria di quanti la possiedono.<br>
Radice di sapienza è temere il Signore, i suoi rami sono abbondanza di giorni.<br>
Il timore del Signore tiene lontani i peccati, chi vi persevera respinge ogni moto di collera (Sir 1,11-21). <br>
Il timore del Signore è dono dello Spirito Santo e va chiesto con preghiera ininterrotta al Signore nostro Dio.<br>
Oggi, avendo l’uomo perso il timore del Signore, pensa che la Parola di Dio sia una favola, uno scherzo, un gioco.<br>
Poiché non vi è più timore del Signore, non si crede nella verità della Parola. <br>
Avendo il cristiano smarrito il timore del Signore, ha sostituito la Parola del suo Dio con la sua parola, con i suoi desideri di peccato e di vizio, con le sue fantasiose immaginazioni. <br>
Il grande e universale dissolvimento cui sta giungendo la Chiesa una, santa, cattolica, apostolica, è il frutto della perdita del timore del Signore.<br>
Qual è oggi il pensiero che governa ogni cristiano? Oggi e nell’eternità sempre vince la misericordia di Dio.<br>
L’antico adagio: “Pecca fortemente, ma credi fermamente”, oggi è così tradotto: “Puoi peccare con ogni peccato, sempre la misericordia del Signore ti avvolgerà, ti condurrà nella vita eterna”.<br>
Oggi il cristiano non parla più dalla Parola. Parla dal suo cuore, dalla sua mente, dai suoi pensieri, dalla falsità e dalla menzogna. 
</p>

<p>
LEGGIAMO IL TESTO di Mc 13,33-37<br>
Fate attenzione, vegliate, perché non sapete quando è il momento. <br>
È come un uomo, che è partito dopo aver lasciato la propria casa e dato il potere ai suoi servi, a ciascuno il suo compito, e ha ordinato al portiere di vegliare. <br>
Vegliate dunque: voi non sapete quando il padrone di casa ritornerà, se alla sera o a mezzanotte o al canto del gallo o al mattino; <br>
fate in modo che, giungendo all’improvviso, non vi trovi addormentati. <br>
Quello che dico a voi, lo dico a tutti: vegliate!».<br>
Gesù insiste molto nel Vangelo su questo invito a vegliare. Il suo invito non è solo per alcuni, ma è per tutti.<br>
“Quello che dico a voi, lo dico a tutti: vegliate!”.<br>
Bisogna vegliare perché quando la morte verrà – e nessuno sa in quale giorno e in quale ora verrà – dovrà trovarci rivestiti di fede, carità, speranza,<br>
Ecco la fede dell’Apostolo Paolo e la sua confessione:<br>
“Sappiamo infatti che, quando sarà distrutta la nostra dimora terrena, che è come una tenda, riceveremo da Dio un’abitazione, una dimora non costruita da mani d’uomo, eterna, nei cieli. <br>
Perciò, in questa condizione, noi gemiamo e desideriamo rivestirci della nostra abitazione celeste <br>
purché siamo trovati vestiti, non nudi. <br>
In realtà quanti siamo in questa tenda sospiriamo come sotto un peso, perché non vogliamo essere spogliati ma rivestiti, affinché ciò che è mortale venga assorbito dalla vita. <br>
E chi ci ha fatti proprio per questo è Dio, che ci ha dato la caparra dello Spirito.<br>
Dunque, sempre pieni di fiducia e sapendo che siamo in esilio lontano dal Signore finché abitiamo nel corpo – <br>
camminiamo infatti nella fede e non nella visione –, siamo pieni di fiducia e preferiamo andare in esilio dal corpo e abitare presso il Signore. <br>
Perciò, sia abitando nel corpo sia andando in esilio, ci sforziamo di essere a lui graditi. <br>
Tutti infatti dobbiamo comparire davanti al tribunale di Cristo, per ricevere ciascuno la ricompensa delle opere compiute quando era nel corpo, sia in bene che in male” (2Cor 5,1-10). <br>
L’Apostolo Paolo insegna queste cose perché colmo del Santo Timore di Dio e vestito con una robusta e resistente armatura di fede, speranza, carità.<br>
Madre di Dio, Vergine Fedele, Donna dalla più pura e immediata obbedienza, ottienici dal tuo Divin Figlio la grazia di rivestirci con l’armatura del Santo Timore di Dio. Crederemo in ogni Parola di Cristo Gesù. Veglieremo nella preghiera. Attenderemo nella fede la venuta della nostra ora. Amen.
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
