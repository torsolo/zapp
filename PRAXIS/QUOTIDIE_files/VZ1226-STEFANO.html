<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>VERBUM</h1>-->
<h1>VERBUM</h1>

<p>
<u>HODIE</u> / 26 Dicembre, Santo Stefano, Tempo di Natale
</p>

<p>
<u>ANTIFONA</u> / Si aprirono le porte del cielo per santo Stefano; egli è il primo nella schiera dei martiri: ha ricevuto in cielo la corona di gloria.
</p>

<p>
<u>GLORIA</u> / Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / Donaci, o Padre, di esprimere con la vita il mistero che celebriamo nel giorno natalizio di santo Stefano primo martire e insegnaci ad amare anche i nostri nemici sull'esempio di lui, che morendo pregò per i suoi persecutori. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Ecco, contemplo i cieli aperti</b> / Dagli Atti degli Apostoli (At 6,8-10.12; 7,54-60) / In quei giorni, Stefano, pieno di grazia e di potenza, faceva grandi prodigi e segni tra il popolo. Allora alcuni della sinagoga detta dei Liberti, dei Cirenei, gli Alessandrini e di quelli della Cilìcia e dell'Asia, si alzarono a discutere con Stefano, ma non riuscivano a resistere alla sapienza e allo Spirito con cui egli parlava. E così sollevarono il popolo, gli anziani e gli scribi, gli piombarono addosso, lo catturarono e lo condussero davanti al Sinedrio. Tutti quelli che sedevano nel Sinedrio, [udendo le sue parole,] erano furibondi in cuor loro e digrignavano i denti contro Stefano. Ma egli, pieno di Spirito Santo, fissando il cielo, vide la gloria di Dio e Gesù che stava alla sua destra di Dio e disse: «Ecco, contemplo i cieli aperti e il Figlio dell'uomo che sta alla destra di Dio». Allora, gridando a gran voce, si turarono gli orecchi e si scagliarono tutti insieme contro di lui, lo trascinarono fuori della città e si misero a lapidarlo. E i testimoni deposero i loro mantelli ai piedi di un giovane, chiamato Saulo. E lapidavano Stefano, che pregava e diceva: «Signore Gesù, accogli il mio spirito». Poi piegò le ginocchia e gridò a gran voce: «Signore, non imputare loro questo peccato». Detto questo, morì. / Parola di Dio.
</p>

<p>
<u>PSALMUS</u> / (Sal 30) <b>Alle tue mani, Signore, affido il mio spirito</b> / Sii per me una roccia di rifugio, un luogo fortificato che mi salva. Perché mia rupe e mia fortezza tu sei, per il tuo nome guidami e conducimi. / Alle tue mani affido il mio spirito; tu mi hai riscattato, Signore, Dio fedele. Esulterò e gioirò per la tua grazia, perché hai guardato alla mia miseria. / Liberami dalla mano dei miei nemici e dai miei persecutori: sul tuo servo fa' splendere il tuo volto, salvami per la tua misericordia.
</p>

<p>
<u>ALLELUIA</u> / Alleluia, alleluia / Benedetto colui che viene nel nome del Signore; il Signore è Dio, egli ci illumina. (Sal 117,26a.27a) / Alleluia.
</p>

<p>
<u>VANGELO</u> / <b>Non siete voi a parlare, ma è lo Spirito del Padre vostro</b> / Dal Vangelo secondo Matteo (Mt 10,17-22) / In quel tempo, Gesù disse ai suoi apostoli: «Guardatevi dagli uomini, perché vi consegneranno ai tribunali e vi flagelleranno nelle loro sinagoghe; e sarete condotti davanti a governatori e re per causa mia, per dare testimonianza a loro e ai pagani. Ma, quando vi consegneranno, non preoccupatevi di come o di che cosa direte, perché vi sarà dato in quell'ora ciò che dovrete dire: infatti non siete voi a parlare, ma è lo Spirito del Padre vostro che parla in voi. Il fratello farà morire il fratello e il padre il figlio, e i figli si alzeranno ad accusare i genitori e li uccideranno. Sarete odiati da tutti a causa del mio nome. Ma chi avrà perseverato fino alla fine sarà salvato». / Parola del Signore.
</p>

<p>
<u>OREMUS</u> / Fratelli, preghiamo e ringraziamo il Signore per la testimonianza di santo Stefano primo martire, che come Cristo morì perdonando i suoi uccisori. Diciamo insieme: <b>Rendici testimoni della tua Parola, o Signore.</b> / Perchè la Chiesa testimoni la sua fedeltà a Cristo, anche tra le persecuzioni, le lotte e le sfide cui oggi è sottoposta. Preghiamo: / Perchè i diaconi, sull'esempio di Stefano, annuncino al mondo che in mezzo alla morte persiste la vita, in mezzo alla menzogna la verità, in mezzo alle tenebre la luce. Preghiamo: / Perchè ogni uomo che cerca e soffre per la verità, possa, come Stefano, sentire la presenza e la vicinanza di Dio e del suo Spirito. Preghiamo: / Perchè la speranza della risurrezione rafforzi i fratelli provati dal dolore e dalla malattia. Preghiamo: / Per noi qui riuniti, perchè prendiamo coscienza di essere membra vive del Corpo di Cristo che è la Chiesa. Preghiamo: / Perchè nella nostra comunità si superino divisioni e discordie. /Per coloro che si preparano a ricevere il sacramento della cresima. / O Dio, che in santo Stefano ci hai dato un segno della tua misericordia, trasforma la nostra vita, perchè possiamo essere nel mondo costruttori di fraternità e di pace. Te lo chiediamo per Cristo nostro Signore. Amen.
</p>

<p>
<u>OFFERTORIO</u> / Ti siano graditi, o Signore, i doni del servizio sacerdotale che oggi ti presentiamo nella gloriosa memoria del santo martire Stefano. Per Cristo nostro Signore.
</p>

<p>
<u>PREFAZIO</u> / <b>Cristo luce</b> / E' veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Nel mistero del Verbo incarnato è apparsa agli occhi della nostra mente la luce nuova del tuo fulgore, perché conoscendo Dio visibilmente, per mezzo di lui siamo conquistati all’amore delle realtà invisibili. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>PREFAZIO</u> / <b>Nell’incarnazione Cristo reintegra l’universo</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno, per Cristo Signore nostro. Nel mistero adorabile del Natale egli, Verbo invisibile, apparve visibilmente nella nostra carne, per assumere in sé tutto il creato e sollevarlo dalla sua caduta. Generato prima dei secoli, cominciò a esistere nel tempo, per reintegrare l’universo nel tuo disegno, o Padre, e ricondurre a te l’umanità dispersa. Per questo dono della tua benevolenza, uniti a tutti gli angeli, cantiamo esultanti la tua lode: Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>PREFAZIO</u> / <b>Il sublime scambio nell’incarnazione del Verbo</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno, per Cristo Signore nostro. In lui [oggi] risplende in piena luce il sublime scambio che ci ha redenti: la nostra debolezza è assunta dal Verbo, la natura mortale è innalzata a dignità perenne, e noi, uniti a te in comunione mirabile, condividiamo la tua vita immortale. Per questo mistero di salvezza, uniti ai cori degli angeli, proclamiamo esultanti la tua lode: Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Lapidavano Stefano, che pregava e diceva: «Signore Gesù, accogli il mio spirito». (At 7,59)
</p>

<p>
<u>GRATIAS</u> / Ti rendiamo grazie per i molteplici doni della tua misericordia, o Padre, che ci salvi con la nascita del tuo Figlio e ci allieti con la celebrazione del santo martire Stefano. Per Cristo nostro Signore.
</p>


<hr>

<h5>PROFUNDIS</h5>

<p>
<u>EVANGELIZO</u> / Santa Teresa Benedetta della Croce [Edith Stein] (1891-1942) carmelitana, martire, compatrona dell'Europa / Meditazione per il 6 gennaio 1941 / Santo Stefano offre la sua vita, come dell'oro, al bambino Gesù / Vicinissimo al neonato Salvatore, vediamo santo Stefano. Che cosa ha valso questo posto d'onore a colui che per primo ha reso al Crocifisso la testimonianza del sangue? Egli ha realizzato nel suo ardore giovanile ciò che il Signore ha dichiarato entrando nel mondo: «Mi hai dato un corpo. Eccomi, io vengo per fare la tua volontà» (Eb 10,5-7). Ha praticato l'obbedienza perfetta, che affonda le radici nell'amore e si manifesta all'esterno nell'amore. Ha camminato sulle orme del Signore in quello che per il cuore umano, secondo la natura, è forse la cosa più difficile, e che sembra addirittura impossibile: come il Salvatore stesso, ha adempiuto il comandamento dell'amore per i nemici. Il Bambino nella mangiatoia, che è venuto per compiere la volontà di suo Padre fino alla morte sulla croce, vede in spirito davanti a sé tutti coloro che lo seguiranno su questa via. Egli ama questo giovane che sarà atteso da lui un giorno per porlo per primo accanto al trono del Padre, con una palma in mano. La sua manina ce lo addita a modello, come se ci dicesse: Guardate l'oro che attendo da voi.
</p>

<p>
<u>EVANGELIZO</u> / San Cesario di Arles (470-543) monaco e vescovo / Discorsi al popolo, n° 37 / Santo Stefano, il primo a seguire le orme di Cristo / “Cristo patì per noi, lasciandovi un esempio, perché ne seguiate le orme” (1Pt 2,21). Quale esempio del Signore dovremo seguire? È forse quello di risuscitare i morti? Quello di camminare sul mare? No assolutamente, bensì di essere miti e umili di cuore (Mt 11,29), e di amare non soltanto i nostri amici, ma anche i nostri nemici (Mt 5,44). / “Perché ne seguiate le orme”, scrive san Pietro. Il beato evangelista Giovanni dice lo stesso: “Chi dice di dimorare in Cristo, deve comportarsi come lui si è comportato” (1Gv 2,6). Come Cristo si è comportato? Sulla croce ha pregato per i suoi nemici, dicendo: “Padre perdonali, perché non sanno quello che fanno” (Lc 23,34). Hanno infatti perso il senno e sono posseduti da uno spirito malvagio, e mentre ci perseguitano, soffrono da parte del diavolo una più grande persecuzione. Per questo dobbiamo pregare per la loro liberazione più che per la loro condanna. / Questo appunto ha fatto il beato Stefano, il quale per primo ha seguito gloriosamente le orme di Cristo. Infatti, mentre era colpito da una sassaiola di pietre, ha pregato in piedi per se stesso; poi, inginocchiatosi, ha gridato con tutte le sue forze per i suoi nemici: “Signore Gesù Cristo, non imputar loro questo peccato” (At 7,60). Dunque, se riteniamo che non siamo capaci di imitare il nostro Signore, imitiamo almeno colui che era, come noi, il suo servo.
</p>

<p>
<u>EVANGELIZO</u> / San Giovanni Crisostomo (ca 345-407) sacerdote ad Antiochia poi vescovo di Costantinopoli, dottore della Chiesa / Omelia per il venerdì santo «La Croce e il ladrone» / «Signore, non imputar loro questo peccato» / Imitiamo il Signore e preghiamo per i nostri nemici... Egli era crocifisso eppure pregava il Padre suo per coloro che lo mettevano in croce. Ma come potrei imitare il Signore, ci si può domandare? Se tu vuoi, lo puoi fare. Se tu non fossi capace di farlo, come avrebbe potuto dire: «Imparate da me, che sono mite e umile di cuore»? (Mt 11,29) Se fai fatica a imitare il Signore, imita almeno colui che è suo servo, suo diacono. Parlo di Stefano. Egli infatti ha imitato il Signore. Come Cristo fra coloro che lo crocifiggevano, senza tener conto della croce e del suo stato, implorava il Padre in favore dei suoi torturatori (Lc 23,34), così il suo servo, circondato da coloro che lo lapidavano, aggredito da ogni parte, colpito dalle pietre che gli scagliavano contro, senza tener conto del dolore che gli procuravano, diceva: «Signore, non imputar loro questo peccato» (At 7,60). Vedi come parlava il Figlio e come prega il servo? Il primo dice: «Padre, perdona loro questa colpa: non sanno quello che fanno» e il secondo dice: «Signore, non imputare loro questa colpa». Del resto, affinché possiamo capire meglio con quale ardore pregava, notiamo che egli non pregava soltanto in piedi, sotto i colpi delle pietre, ma inginocchiatosi parlava con convinzione e compassione... Cristo dice: «Padre, perdona loro, perché non sanno quello che fanno». Stefano esclama: «Signore, non imputar loro questo peccato». A sua volta Paolo dice: «Offro questo sacrificio a vantaggio dei miei fratelli, miei consanguinei secondo la carne» (Rm 9,3). Mosé dice: « Ma ora, se tu perdonassi il loro peccato... E se no, cancellami dal tuo libro che hai scritto!». Davide dice : «La tua mano venga contro di me e contro la casa di mio padre!» (2 Sam 24,17). ... Quale perdono possiamo ottenere se facciamo il contrario di quanto ci è richiesto e preghiamo contro i nemici, mentre il Signore stesso ed i suoi servi dell'Antico e del Nuovo Testamento ci esortano a pregare in favore di essi?
</p>

<p>
<u>DIBRUNO</u> / Il fratello farà morire il fratello (Mt 10,17-22) / La storia conferma ogni parola di Gesù: “Il fratello farà morire il fratello”. Giuseppe è stato venduto dai fratelli: “Essi lo videro da lontano e, prima che giungesse vicino a loro, complottarono contro di lui per farlo morire. Si dissero l’un l’altro: «Eccolo! È arrivato il signore dei sogni! Orsù, uccidiamolo e gettiamolo in una cisterna! Poi diremo: “Una bestia feroce l’ha divorato!”. Così vedremo che ne sarà dei suoi sogni!». Ma Ruben sentì e, volendo salvarlo dalle loro mani, disse: «Non togliamogli la vita». Poi disse loro: «Non spargete il sangue, gettatelo in questa cisterna che è nel deserto, ma non colpitelo con la vostra mano»: egli intendeva salvarlo dalle loro mani e ricondurlo a suo padre. Quand’ecco, alzando gli occhi, videro arrivare una carovana di Ismaeliti provenienti da Gàlaad, con i cammelli carichi di resina, balsamo e làudano, che andavano a portare in Egitto. Allora Giuda disse ai fratelli: «Che guadagno c’è a uccidere il nostro fratello e a coprire il suo sangue? Su, vendiamolo agli Ismaeliti e la nostra mano non sia contro di lui, perché è nostro fratello e nostra carne». I suoi fratelli gli diedero ascolto. Passarono alcuni mercanti madianiti; essi tirarono su ed estrassero Giuseppe dalla cisterna e per venti sicli d’argento vendettero Giuseppe agli Ismaeliti. Così Giuseppe fu condotto in Egitto” (Gen 37,18-28). / Anche Gesù fu condannato a morte dai suoi fratelli: “I capi dei sacerdoti e tutto il sinedrio cercavano una falsa testimonianza contro Gesù, per metterlo a morte; ma non la trovarono, sebbene si fossero presentati molti falsi testimoni. Finalmente se ne presentarono due, che affermarono: «Costui ha dichiarato: “Posso distruggere il tempio di Dio e ricostruirlo in tre giorni”». Il sommo sacerdote si alzò e gli disse: «Non rispondi nulla? Che cosa testimoniano costoro contro di te?». Ma Gesù taceva. Allora il sommo sacerdote gli disse: «Ti scongiuro, per il Dio vivente, di dirci se sei tu il Cristo, il Figlio di Dio». «Tu l’hai detto – gli rispose Gesù –; anzi io vi dico: d’ora innanzi vedrete il Figlio dell’uomo seduto alla destra della Potenza e venire sulle nubi del cielo». Allora il sommo sacerdote si stracciò le vesti dicendo: «Ha bestemmiato! Che bisogno abbiamo ancora di testimoni? Ecco, ora avete udito la bestemmia; che ve ne pare?». E quelli risposero: «È reo di morte!». Allora gli sputarono in faccia e lo percossero; altri lo schiaffeggiarono, dicendo: «Fa’ il profeta per noi, Cristo! Chi è che ti ha colpito?»” (Mt 26,59-57). Veramente i nemici dell’uomo sono quelli della sua casa. / In quel tempo, Gesù disse ai suoi apostoli: «Guardatevi dagli uomini, perché vi consegneranno ai tribunali e vi flagelleranno nelle loro sinagoghe; e sarete condotti davanti a governatori e re per causa mia, per dare testimonianza a loro e ai pagani. Ma, quando vi consegneranno, non preoccupatevi di come o di che cosa direte, perché vi sarà dato in quell’ora ciò che dovrete dire: infatti non siete voi a parlare, ma è lo Spirito del Padre vostro che parla in voi. Il fratello farà morire il fratello e il padre il figlio, e i figli si alzeranno ad accusare i genitori e li uccideranno. Sarete odiati da tutti a causa del mio nome. Ma chi avrà perseverato fino alla fine sarà salvato». / Anche Stefano, il primo martire per Cristo, fu messo a morte dai suoi fratelli: “All’udire queste cose, erano furibondi in cuor loro e digrignavano i denti contro Stefano. Ma egli, pieno di Spirito Santo, fissando il cielo, vide la gloria di Dio e Gesù che stava alla destra di Dio e disse: «Ecco, contemplo i cieli aperti e il Figlio dell’uomo che sta alla destra di Dio». Allora, gridando a gran voce, si turarono gli orecchi e si scagliarono tutti insieme contro di lui, lo trascinarono fuori della città e si misero a lapidarlo. E i testimoni deposero i loro mantelli ai piedi di un giovane, chiamato Saulo. E lapidavano Stefano, che pregava e diceva: «Signore Gesù, accogli il mio spirito». Poi piegò le ginocchia e gridò a gran voce: «Signore, non imputare loro questo peccato». Detto questo, morì” (At 7,54-60). Chi vuole servire Cristo Signore deve sapere che i nemici di Dio saranno sempre i suoi fratelli, quelli che intingono con lui il pane nello stesso piatto. Quelli che celebrano alla stessa mensa. Quanti frequentano la stessa Chiesa. Quanti formano la stessa comunità. Sapendo questo, egli prepara il suo cuore a lasciarsi uccidere per essere e rimanere vero testimone di Cristo Signore. / Madre di Dio, Angeli, Santi, fate di ogni discepolo di Gesù un testimone del Vangelo. 
</p>

<p>
<u>DIBRUNO</u> / Per dare testimonianza a loro e ai pagani / (At 6,8-10.12; 7,54-60; Sal 30,3.6-8a.17.21ab; Mt 10,17-22) / Gesù è la sola persona onesta, vera, sincera, libera, pura, casta, santa nelle parole, nelle intenzioni, nelle opere, nelle promesse, nelle profezie. È tutto questo perché Lui non ha alcun bisogno degli altri per essere. Il suo essere è eternamente dal Padre. Lui è venuto per dare l’essere, la vita, la luce ad ogni uomo. Lui è venuto per offrire la vita eterna ad ogni uomo. La sua offerta è però condizionata. Chi vuole essere salvato oggi e per l’eternità beata deve accogliere la sua Parola, lasciarsi rinnovare dalla sua grazia, divenire vero nella sua verità, vivere in mezzo agli uomini come luce del mondo e sale della terra, osservando la sua Legge così come essa è stata proclamata e promulgata sul Monte. Per questo deve uscire dal regno delle tenebre e camminare nel regno della luce, abbandonare la via larga che porta alla perdizione e prendere la via stretta che conduce alla salvezza. Questo non per un giorno, ma per tutti i giorni sulla sua permanenza sulla terra. Poi si entra nell’eternità se tutte queste condizioni sono state osservate. Se sono state ignorate, si spalancano le porte della perdizione. / Dove sorgono i problemi? Essi sono essenzialmente due. Il primo è quello della perseveranza nella verità. Sappiamo che Satana non lascia che i suoi prigionieri evadano dalle sue prigioni, da quelle poi li conduce direttamente nell’inferno. Per questo li assale con continue tentazioni perché abbandonino la via della vita e ritornino nelle sue carceri di peccato, vizio, tenebra, morte. Se la tentazione non è sufficiente, lui passa alla persecuzione, alla violenza, all’incarcerazione, al giudizio, alla sentenza di morte. A meno che non si decida di abiurare e di ritornare tra le sue braccia. Ecco dove si rivela la santità di Gesù. Mette in guardia tutti coloro che vogliono andare dietro di Lui. Se Lui è il Crocifisso, il Consegnato, il Tradito, il Condannato, l’Insultato, il Tentato, il Reietto, ogni suo discepolo sappia che dovrà passare per questa via. Non vi sono altri sentieri per giungere al regno della beatitudine eterna. Se questi sentieri esistessero, la sua onestà eterna ce li avrebbe manifestati. Lui è il solo che chiama discepoli dietro di sé non per sé, ma per amore degli altri uomini da salvare, redimere, rivestire di vita eterna, luce, santità, giustizia perfetta. Lui è amore che si dona. Chiama altri perché diventino in Lui, con Lui, per Lui, amore per donarsi ai loro fratelli. / Guardatevi dagli uomini, perché vi consegneranno ai tribunali e vi flagelleranno nelle loro sinagoghe; e sarete condotti davanti a governatori e re per causa mia, per dare testimonianza a loro e ai pagani. Ma, quando vi consegneranno, non preoccupatevi di come o di che cosa direte, perché vi sarà dato in quell’ora ciò che dovrete dire: infatti non siete voi a parlare, ma è lo Spirito del Padre vostro che parla in voi. Il fratello farà morire il fratello e il padre il figlio, e i figli si alzeranno ad accusare i genitori e li uccideranno. Sarete odiati da tutti a causa del mio nome. Ma chi avrà perseverato fino alla fine sarà salvato. / La persecuzione è per ogni discepolo di Gesù. Anche il tribunale potrebbe essere per ogni credente in Lui. Gesù avvisa i suoi discepoli e dona loro il comando di lasciare una città se in quella si è perseguitati e rifugiarsi in un’altra. La fuga dalla persecuzione è la prima obbedienza. Il Padre non vuole la testimonianza con la morte, ma quella con la Parola. Si viene incarcerati. È ancora una volta il Padre che sceglie la testimonianza che serve a Cristo Gesù. Se è necessaria la morte, lo Spirito Santo mette le giuste parole perché si vada alla morte. Se invece serve ancora la missione e la Parola, lo Spirito Santo mette sulla bocca le giuste parole perché si venga scarcerati e si possa continuare l’opera dell’evangelizzazione. I discepoli di Gesù devono ancora sapere che la persecuzione e la morte possono venire da qualsiasi persona, persino dal padre, dalla madre, dal figlio, dalla figlia, dal fratello, dalla sorella, da amici e nemici, vicini e lontani. Per questo motivo Gesù chiede a tutti somma prudenza. I suoi sono mandati da Lui nel mondo come pecore in mezzo ai lupi. Essi dovranno essere prudenti come i serpenti e semplici come le colombe. Il cristiano dovrà essere mosso da una sola verità. Lui ha dato la vita a Cristo Signore. Lui ne potrà fare ogni uso. / Madre di Dio, Angeli, Santi, fate che la vita del cristiano sia tutta a servizio del Regno. 
</p>

<p>
<u>DIBRUNO</u> / 2020 / Sarete odiati da tutti a causa del mio nome (Mt 10,17-22) / L’odio contro i discepoli di Gesù è odio contro Dio e il mistero della salvezza. Questo ha la sua origine nel cuore di Satana e dal suo cuore si riversa in tutti coloro che gli appartengono. Il Libro della Sapienza rivela che l’odio sempre si abbatterà sul giusto come sfida al Signore. Chi ama il Signore e vuole essere fedele alla sua Parola sappia che l’odio di Satana, che si manifesta come odio del mondo, si abbatterà su di lui: “Ma gli empi invocano su di sé la morte con le opere e con le parole; ritenendola amica, si struggono per lei e con essa stringono un patto, perché sono degni di appartenerle. Dicono fra loro sragionando: «La nostra vita è breve e triste; non c’è rimedio quando l’uomo muore, e non si conosce nessuno che liberi dal regno dei morti. Siamo nati per caso e dopo saremo come se non fossimo stati: è un fumo il soffio delle nostre narici, il pensiero è una scintilla nel palpito del nostro cuore, spenta la quale, il corpo diventerà cenere e lo spirito svanirà come aria sottile. Il nostro nome cadrà, con il tempo, nell’oblio e nessuno ricorderà le nostre opere. La nostra vita passerà come traccia di nuvola, si dissolverà come nebbia messa in fuga dai raggi del sole e abbattuta dal suo calore. Passaggio di un’ombra è infatti la nostra esistenza e non c’è ritorno quando viene la nostra fine, poiché il sigillo è posto e nessuno torna indietro. Venite dunque e godiamo dei beni presenti, gustiamo delle creature come nel tempo della giovinezza! Saziamoci di vino pregiato e di profumi, non ci sfugga alcun fiore di primavera, coroniamoci di boccioli di rosa prima che avvizziscano; nessuno di noi sia escluso dalle nostre dissolutezze. Lasciamo dappertutto i segni del nostro piacere, perché questo ci spetta, questa è la nostra parte. Spadroneggiamo sul giusto, che è povero, non risparmiamo le vedove, né abbiamo rispetto per la canizie di un vecchio attempato. La nostra forza sia legge della giustizia, perché la debolezza risulta inutile. Tendiamo insidie al giusto, che per noi è d’incomodo e si oppone alle nostre azioni; ci rimprovera le colpe contro la legge e ci rinfaccia le trasgressioni contro l’educazione ricevuta. Proclama di possedere la conoscenza di Dio e chiama se stesso figlio del Signore. È diventato per noi una condanna dei nostri pensieri; ci è insopportabile solo al vederlo, perché la sua vita non è come quella degli altri, e del tutto diverse sono le sue strade. Siamo stati considerati da lui moneta falsa, e si tiene lontano dalle nostre vie come da cose impure. Proclama beata la sorte finale dei giusti e si vanta di avere Dio per padre. Vediamo se le sue parole sono vere, consideriamo ciò che gli accadrà alla fine. Se infatti il giusto è figlio di Dio, egli verrà in suo aiuto e lo libererà dalle mani dei suoi avversari. Mettiamolo alla prova con violenze e tormenti, per conoscere la sua mitezza e saggiare il suo spirito di sopportazione. Condanniamolo a una morte infamante, perché, secondo le sue parole, il soccorso gli verrà»”, (Sap 1,16-2,24). Quando si fa il male, si diviene schiavi del peccato. Dal peccato, nel peccato si è solo governati dall’odio di Satana contro Cristo, la sua verità, la sua luce, la sua vita eterna. / In quel tempo, Gesù disse ai suoi apostoli: «Guardatevi dagli uomini, perché vi consegneranno ai tribunali e vi flagelleranno nelle loro sinagoghe; e sarete condotti davanti a governatori e re per causa mia, per dare testimonianza a loro e ai pagani. Ma, quando vi consegneranno, non preoccupatevi di come o di che cosa direte, perché vi sarà dato in quell’ora ciò che dovrete dire: infatti non siete voi a parlare, ma è lo Spirito del Padre vostro che parla in voi. Il fratello farà morire il fratello e il padre il figlio, e i figli si alzeranno ad accusare i genitori e li uccideranno. Sarete odiati da tutti a causa del mio nome. Ma chi avrà perseverato fino alla fine sarà salvato». / Più si cresce in Cristo, più si vive con Lui e per Lui, e più Satana aumenta il suo odio. Esso si placa solo con la morte del giusto. Ma poiché se un giusto muore, il Signore ne suscita altri per la salvezza della sua creatura, che giace nelle tenebre e nell’ombra della morte sia dell’anima, che dello spirito e del corpo, l’odio di Satana sempre crea suoi sudditi che si mettano a disposizione della sua invidia e volontà di annientamento. Se l’odio è universale, è segno che tutti si è sotto il governo e l’impero di Satana. / Madre della Redenzione, Angeli, Santi, fate che perseveriamo sino alla fine. 
</p>

<p>
<u>SILVESTRINI</u> / 2020 / Signore Gesù, accogli il mio Spirito... Le feste che seguono immediatamente il Natale hanno un nesso evidente con la nascita del Cristo: oggi la lapidazione del Diacono Stefano, primo martire e dopodomani la strage dei Santi bambini Innocenti, ci parlano in modo evidente della sorte che toccherà al Figlio di Dio, nato bambino. Ci parlano del prezzo del nostro riscatto, ci parlano delle trame oscure che gli uomini vanno ordendo da sempre contro di lui. Ci descrivono in anticipo una storia assurda, che si snoda nei secoli. Ci parlano del peccato del mondo e della storia vera della chiesa di Cristo. Si snoda già da oggi quel mirabile ed incessante duello tra le forze del male che vorrebbero chiudere definitivamente in un sepolcro di morte prima il Cristo e poi i suoi seguaci. Tutti i persecutori della chiesa dovrebbero finalmente capire che il sangue dei martiri, da Santo Stefano fino a quello dei nostri giorni, è stato sempre il seme che l'ha fecondata di nuovi figli e l'ha resa sempre più sposa degna del martire divino. Il martirio del Santo di oggi ricalca fedelmente, nei suoi tratti essenziali, quello di Cristo. Ancora una volta viene condannato un innocente, che si "vendica" con il suo perdono. Così egli diventa il vero vincitore e i cieli si aprono su di lui.
</p>

<p>
<u>LOYOLA</u> / Gesù è sceso sulla terra, si è fatto piccolo per noi. Un Dio venuto sulla terra, nato in una mangiatoia e morto sulla croce stravolge i nostri criteri di ciò che è giusto e sbagliato, sensato o senza senso. Possiamo solo spalancare le porte del nostro cuore a Cristo, accoglierlo tra di noi, vivere ogni giorno alla luce della sua parola per cogliere spiragli di verità e di senso in ogni cosa. Questa è fede: scorgere la bellezza nel sasso trascurabile al margine di una strada, o accogliere con speranza fatiche, sofferenze e ingiustizie nella vita di tutti i giorni. Ricordiamoci di Lui, perseveriamo, chiamiamolo in ogni momento, con la fede in un senso e in una bellezza che ci sarà svelato un giorno: «Ma chi avrà perseverato fino alla fine sarà salvato» . Un Dio che rinuncia a tutto per amore di noi ci ricorda con stravolgente chiarezza che il senso della vita è vivere nell’amore, senza se e senza ma. Rivolgiamoci a Gesù, chiediamogli la grazia di accoglierlo ogni giorno, di imparare ad amare, di lasciare che la nostra ragione venga guidata dall’amore, oltre l’immediata comprensione di ogni situazione e sofferenza vissuta. E questo è già regno dei cieli, è già resurrezione. / In cosa chiedo al Signore di saper perseverare? Qual è il carattere particolare della mia fede? In quale momento il Signore ha stravolto i miei piani? (Pietre Vive Roma)
</p>

<p>
<u>LOYOLA</u> / Il verbo che con più forza emerge, oggi, è perseverare. In esso sono racchiusi vari atteggiamenti che il Signore ci chiama ad avere: la pazienza, la fiducia, l’affidarci, il non preoccuparci; in una sola parola, la fede. In santo Stefano è racchiuso tutto questo: lui è stato tra i primi cristiani a testimoniare l’amore di Dio con la propria vita, fino all’ultimo respiro, imitando Gesù sulla croce. Ha chiesto di non imputare il peccato della sua uccisione a coloro che lo lapidavano. Gesù ci invita a perseverare, a dire ogni giorno il nostro “sì” all’amore di Dio, nonostante i tribunali e le sinagoghe che dall’esterno ma anche dall’interno del nostro cuore ci accusano, dicendoci che non valiamo, che non siamo abbastanza, che cercano di far tacere la voce di speranza che portiamo nel cuore, quella voce che dice che Dio ci salva e che Dio solo ci basta. Perseverare è continuare a puntare i nostri occhi su quella stella cometa che ci indica la strada, Gesù il crocifisso, che non ci lascia soli ma ci dona il suo spirito, ci indica la strada e ci incoraggia a camminare. In cosa Dio mi chiede di perseverare? In che occasione sono riuscito a dire il mio “sì”, affidandomi a Dio anche se il tribunale che mi abita ripeteva che non sono abbastanza? In cosa posso riconoscere lo Spirito di Dio che mi guida? (Pietre Vive Roma)
</p>

<p>
<u>LOYOLA</u> / 2020 / Il martirio di Stefano, contemporaneo di Gesù, ci mette davanti alla durezza di ciò che significa amare seguendo il Signore. Una scelta radicale ma libera, scegliere di lasciarsi provocare dalla ricorrenza di oggi o rimanere in superficie. Oggi Gesù ci ricorda che la scelta è purtroppo radicale per davvero e le sue prime parole ne sono una messa in guardia. Dopo la tenerezza e la pace del giorno di Natale, ci ritroviamo ben presto di fronte parole dure. Ci possiamo chiedere in che cosa ci siamo imbarcati, innamorandoci di Cristo nel giorno della sua nascita? Ora si devono assumere le conseguenze. La durezza di oggi ci chiama proprio a questo: di fronte a coloro che ci consegneranno ai tribunali, di fronte ai colleghi di lavoro, di fronte ai litigi familiari, alle incomprensioni in una relazione, assumiamo di essere testimoni (sinonimo di martiri) dell’Amore più grande che è Cristo. Il nostro compito tutto sommato finisce lì, essere testimone e perseverare nell’esserlo. Lo Spirito fa il resto. / In quali episodi, recenti o passati, mi sono accorto che perdonando quella persona (anche con fatica) ho sentito il mio cuore riempirsi di Amore? In che modo so essere testimone della venuta del Signore nelle mie relazioni quotidiane, con mamma, papà, fratelli, amici, compagni di scuola, di lavoro, con le persone che incontro ecc…? In quale luogo della mia vita mi sento chiamato ad avere perseveranza nella fede, nella speranza, nella carità? (Pietre Vive Roma)
</p>

<p>
<u>NLDG</u> / Santo Stefano, martire / Ieri abbiamo celebrato la nascita nel tempo del nostro re eterno; oggi celebriamo la passione trionfale del soldato. Ieri il nostro re, rivestito del mantello della carne, è uscito dal palazzo dell'utero della Vergine e ha voluto visitare il mondo. Oggi il soldato uscendo dalla tenda del corpo, è partito trionfando verso il cielo. Il Signore, conservando la maestà della divinità eterna, cingendosi della carne propria dei servi, è entrato nel campo di questo mondo per combattere; Stefano, deposte le vesti del corpo corruttibile, sale al palazzo celeste per regnare per sempre. Il Signore scende velato dalla carne; Stefano sale ornato dal sangue come da una corona. Egli sale al cielo mentre viene lapidato (At 7,55-60), il Signore scende mentre gli angeli esultano. Gloria nell'alto dei cieli (Lc 2,14) hanno cantato ieri gli angeli; oggi hanno accolto con gioia tra di loro Stefano. Ieri il Signore è uscito dall'utero della Vergine; oggi il servo è uscito dal carcere del corpo. Ieri Cristo è stato avvolto in fasce per noi; oggi Stefano ha rivestito la stola dell'immortalità ... Quello stesso amore che dal cielo ha fatto scendere Cristo sulla terra ha innalzato Stefano dalla terra al cielo. L'amore che ha preceduto il re, ha rifulso poi nel soldato. O potenza del Salvatore ovunque mirabile! O grazia del Redentore che incessantemente deve essere annunciata! Essa mostra nella madre il miracolo dell'eterna verginità, nel martire la testimonianza dell'invincibile carità. Nella Vergine rimase intatta la verginità, nel martire fu vincitore l'amore. E come nella madre del Signore la verginità non poté essere violata, così nel cuore del martire la carità di Cristo non poté essere vinta dalla folla dei persecutori. Stefano perciò per meritare la corona aveva quale arma la carità e grazie a essa ovunque vinceva. Per amore di Dio non cedette dinanzi a quelli che lo perseguitavano, per amore del prossimo pregò per coloro che lo lapidavano. Per amore rimproverava chi era caduto nell'errore, per amore pregava per chi lo lapidava perché non fosse punito. Sostenuto dalla forza dell'amore vinse Saulo che crudelmente infieriva e meritò di avere compagno in cielo quello che aveva avuto per persecutore sulla terra. (Fulgenzio di Ruspe, Omelie 3,1.3)
</p>

<p>
<u>FEGF</u> / Stefano innalzato dalla terra al cielo di San Fulgenzio di Ruspe nel sesto secolo / Ieri abbiamo celebrato la nascita nel tempo del nostro Re eterno; oggi celebriamo la passione trionfale del suo soldato… Il nostro Re, l’Altissimo, venne per noi umile, ma non poté venire a mani vuote. Infatti portò un grande dono ai suoi soldati, con cui non solo li arricchì abbondantemente, ma nello stesso tempo li rinvigorì perché combattessero con forza invitta. Portò il dono della carità, che conduce gli uomini alla comunione con Dio… La carità che fece scendere Cristo dal cielo sulla terra, innalzò Stefano dalla terra al cielo… Stefano quindi, per meritare la corona che il suo nome significa, aveva per armi la carità e con essa vinceva ovunque. Per mezzo della carità non cedette ai suoi nemici che infierivano contro di lui; per la carità verso il prossimo pregò per quanti lo lapidavano. Con la carità confutava gli erranti perché si ravvedessero; con la carità pregava per i lapidatori perché non fossero puniti. Sostenuto dalla forza della carità vinse Saulo che infieriva, e meritò di avere compagno in cielo colui che ebbe in terra persecutore. La stessa carità santa e instancabile desiderava di conquistare con la preghiera coloro che non poté convertire con le parole… Ed ecco che ora Paolo è felice con Stefano, con Stefano gode della gloria di Cristo, con Stefano esulta, con Stefano regna. Dove Stefano, ucciso sotto gli occhi di Paolo, lo ha preceduto, là Paolo ha seguito per le preghiere di Stefano.
</p>

<p>
<u>FEGF</u> / Stefano, il soldato vittorioso: Elredo di Rievaulx nel dodicesimo secolo / Abbiamo ancora in braccio il figlio della Vergine…, gli angeli cantano ancora la gloria di Dio e i pastori si rallegrano… Chi potrebbe distogliere gli occhi da tale nascita? Ora mentre rimaniamo sbalorditi, Stefano, pieno di grazia e di verità, «fa grandi prodigi e miracoli tra il popolo» (At 6,8). Dovremmo forse allontanarci dal re per gettare gli occhi sul soldato? A questo ci invita il re stesso; il figlio del re assiste, nel dolore del suo cuore, alla lotta del suo soldato vittorioso… Stefano, «pieno di grazia e di fortezza», vestito della grazia e protetto dallo scudo della fortezza divina, «faceva grandi prodigi e miracoli tra il popolo». «Sorsero allora alcuni» a disputare con quel testimone (At 6,9). Ma si alza la voce dell’uomo libero; a partire dai loro libri, presenta loro la parola di verità. Lo Spirito di Dio si impadronisce del martire…; alza gli occhi al cielo, ma non vede più il cielo. «Contempla, dice, i cieli aperti e il Figlio dell’uomo che sta alla destra di Dio» (At 7,56)… Il Signore sta in piedi con chi sta in piedi, combatte con chi lotta, è lapidato con chi viene lapidato… Sì, a buon diritto merita il primo posto fra i martiri, colui che esprime in un modo così mirabile la somiglianza con il Signore appeso alla croce. Stefano grida forte: «Signore, non imputar loro questo peccato!» (At 7,60; Lc 23,34). Forte è il suo grido, perché forte è il suo amore. Si addormenta nel Signore… e riposa fra le braccia di Dio.
</p>


<hr>

<h5>HOMILY</h5>

<p>
SABATO 26 DICEMBRE – OTTAVA DI NATALE<br>
<div style='padding-left: 30pt'>
SANTO STEFANO
</div>
</p>

<p>
PRIMA LETTURA<br>
Stefano è uomo pieno di fede e di Spirito Santo (At 6,6); pieno di grazia e di potenza. Poiché pieno di potenza, faceva grandi prodigi e segni tra il popolo (At 6,8). <br>
La potenza è la virtù del Padre con la quale Egli governa il cielo e la terra. Si tratta di potenza divina, eterna, dalla quale dipende e viene governata ogni potenza conferita all’uomo.<br>
Questa potenza divina ed eterna è stata interamente posta nelle mani di Cristo Gesù. Cristo Gesù, nel suo Santo Spirito, la partecipa secondo la sua volontà a quanti sono suo corpo.<br>
Ecco come l’Apocalisse manifesta e rivela la potenza divina consegnata dal Padre al Figlio.<br>
I quattro esseri viventi hanno ciascuno sei ali, intorno e dentro sono costellati di occhi; giorno e notte non cessano di ripetere: «Santo, santo, santo il Signore Dio, l’Onnipotente, Colui che era, che è e che viene!».<br>
E ogni volta che questi esseri viventi rendono gloria, onore e grazie a Colui che è seduto sul trono e che vive nei secoli dei secoli, i ventiquattro anziani si prostrano davanti a Colui che siede sul trono e adorano Colui che vive nei secoli dei secoli e gettano le loro corone davanti al trono, dicendo:<br>
«Tu sei degno, o Signore e Dio nostro, di ricevere la gloria, l’onore e la potenza, perché tu hai creato tutte le cose, per la tua volontà esistevano e furono create» (Ap 4,8-11).<br>
Poi vidi, in mezzo al trono, circondato dai quattro esseri viventi e dagli anziani, un Agnello, in piedi, come immolato; aveva sette corna e sette occhi, i quali sono i sette spiriti di Dio mandati su tutta la terra. <br>
Giunse e prese il libro dalla destra di Colui che sedeva sul trono. E quando l’ebbe preso, i quattro esseri viventi e i ventiquattro anziani si prostrarono davanti all’Agnello, avendo ciascuno una cetra e coppe d’oro colme di profumi, che sono le preghiere dei santi, e cantavano un canto nuovo:<br>
«Tu sei degno di prendere il libro e di aprirne i sigilli, perché sei stato immolato e hai riscattato per Dio, con il tuo sangue, uomini di ogni tribù, lingua, popolo e nazione, e hai fatto di loro, per il nostro Dio, un regno e sacerdoti, e regneranno sopra la terra».<br>
E vidi, e udii voci di molti angeli attorno al trono e agli esseri viventi e agli anziani. Il loro numero era miriadi di miriadi e migliaia di migliaia e dicevano a gran voce:<br>
«L’Agnello, che è stato immolato, è degno di ricevere potenza e ricchezza, sapienza e forza, onore, gloria e benedizione».<br>
Tutte le creature nel cielo e sulla terra, sotto terra e nel mare, e tutti gli esseri che vi si trovavano, udii che dicevano:<br>
«A Colui che siede sul trono e all’Agnello lode, onore, gloria e potenza, nei secoli dei secoli».<br>
E i quattro esseri viventi dicevano: «Amen». E gli anziani si prostrarono in adorazione (Ap 5,6-14). <br>
Essendo Stefano pieno di potenza, può compiere ogni segno. Si tratta però di una potenza sempre in lui governata dallo Spirito Santo. Lui infatti è pieno di Spirito Santo e di potenza, pieno di fede e di grazia.<br>
Questo significa che la potenza esercitata da Stefano ha un solo fine: manifestare Cristo, attrarre a Cristo, convertire a Cristo, formare il corpo di Cristo.<br>
Nella nostra purissima fede, segni, prodigi, miracoli, carismi, doni naturali e soprannaturali hanno un solo fine: spianare, preparare la strada perché Cristo Gesù entri in un cuore.<br>
Tutto il discepolo di Gesù fa per Cristo in vista di Cristo, per formare il suo corpo, oggi. <br>
Dal corpo di Cristo, per lo Spirito Santo tutto si riceve. Per formare il corpo di Cristo, nel corpo di Cristo si opera, nello Spirito Santo, per formare il corpo di Cristo.<br>
Questa verità così è divinamente rivelata dall’Apostolo Paolo:<br>
Ed egli ha dato ad alcuni di essere apostoli, ad altri di essere profeti, ad altri ancora di essere evangelisti, ad altri di essere pastori e maestri, per preparare i fratelli a compiere il ministero, allo scopo di edificare il corpo di Cristo, finché arriviamo tutti all’unità della fede e della conoscenza del Figlio di Dio, fino all’uomo perfetto, fino a raggiungere la misura della pienezza di Cristo. <br>
Così non saremo più fanciulli in balìa delle onde, trasportati qua e là da qualsiasi vento di dottrina, ingannati dagli uomini con quella astuzia che trascina all’errore. <br>
Al contrario, agendo secondo verità nella carità, cerchiamo di crescere in ogni cosa tendendo a lui, che è il capo, Cristo. <br>
Da lui tutto il corpo, ben compaginato e connesso, con la collaborazione di ogni giuntura, secondo l’energia propria di ogni membro, cresce in modo da edificare se stesso nella carità (Ef 4,11-16). <br>
Grazia, verità, luce, potenza, carità, speranza, tutto deve essere finalizzato all’edificazione del corpo di Cristo, edificazione del corpo visibile che è la Chiesa.<br>
Il corpo invisibile mai si potrà formare se non si forma il corpo visibile. 
</p>

<p>
LEGGIAMO At 6,8-10.12<br>
Stefano intanto, pieno di grazia e di potenza, faceva grandi prodigi e segni tra il popolo. <br>
Allora alcuni della sinagoga detta dei Liberti, dei Cirenei, degli Alessandrini e di quelli della Cilìcia e dell’Asia, si alzarono a discutere con Stefano, <br>
ma non riuscivano a resistere alla sapienza e allo Spirito con cui egli parlava. <br>
E così sollevarono il popolo, gli anziani e gli scribi, gli piombarono addosso, lo catturarono e lo condussero davanti al sinedrio. <br>
Se il fine della fede, della carità, della speranza, della grazia, della potenza, dei carismi, dei ministeri, della Parola, dell’evangelizzazione, dell’annuncio, della predicazione, dell’insegnamento, della riflessione teologica, di ogni altra operazione che si compie nel corpo di Cristo ha come fine l’edificazione del corpo visibile di Gesù Signore, mai questo fine dovrà essere stravolto, modificato, capovolto, trasformato.<br>
Anche le opere di misericordia spirituali e materiali hanno come fine l’edificazione del corpo visibile di Cristo che è la sua Chiesa, una, santa, cattolica, apostolica.<br>
Lo stesso cristiano ha come fine quello di lasciarsi edificare dallo Spirito Santo come vero corpo di Cristo.<br>
Ecco cosa insegna l’Apostolo Pietro:<br>
Allontanate dunque ogni genere di cattiveria e di frode, ipocrisie, gelosie e ogni maldicenza. <br>
Come bambini appena nati desiderate avidamente il genuino latte spirituale, grazie al quale voi possiate crescere verso la salvezza, se davvero avete gustato che buono è il Signore. <br>
Avvicinandovi a lui, pietra viva, rifiutata dagli uomini ma scelta e preziosa davanti a Dio, quali pietre vive siete costruiti anche voi come edificio spirituale, per un sacerdozio santo e per offrire sacrifici spirituali graditi a Dio, mediante Gesù Cristo. <br>
Si legge infatti nella Scrittura: Ecco, io pongo in Sion una pietra d’angolo, scelta, preziosa, e chi crede in essa non resterà deluso.<br>
Onore dunque a voi che credete; ma per quelli che non credono la pietra che i costruttori hanno scartato è diventata pietra d’angolo e sasso d’inciampo, pietra di scandalo.<br>
Essi v’inciampano perché non obbediscono alla Parola. A questo erano destinati. <br>
Voi invece siete stirpe eletta, sacerdozio regale, nazione santa, popolo che Dio si è acquistato perché proclami le opere ammirevoli di lui, che vi ha chiamato dalle tenebre alla sua luce meravigliosa. <br>
Un tempo voi eravate non-popolo, ora invece siete popolo di Dio; un tempo eravate esclusi dalla misericordia, ora invece avete ottenuto misericordia (1Pt 2,1-10). <br>
Ogni parola, pensiero, desiderio del cristiano deve avere questo unico fine: edificare il corpo visibile di Gesù Signore.<br>
Se oggi il cristiano si vergogna persino di nominare Cristo, perché conquistato dagli idoli delle nazioni, mai spenderà una sola parola in favore del corpo di Cristo.<br>
Si compie per Lui la parola della profezia:<br>
Recatevi nelle isole dei Chittìm e osservate, mandate gente a Kedar e considerate bene, vedete se è mai accaduta una cosa simile.<br>
Un popolo ha cambiato i suoi dèi? Eppure quelli non sono dèi! Ma il mio popolo ha cambiato me, sua gloria, con un idolo inutile.<br>
O cieli, siatene esterrefatti, inorriditi e spaventati. Oracolo del Signore.<br>
Due sono le colpe che ha commesso il mio popolo: ha abbandonato me, sorgente di acqua viva, e si è scavato cisterne, cisterne piene di crepe, che non trattengono l’acqua (Ger 2,10-13). <br>
Questa profezia oggi si sta compiendo tra i discepoli di Gesù. Essi stanno cambiando il loro Cristo Signore con Dèi che in verità sono esseri inutili, vani, senza alcuna potenza.<br>
La potenza appartiene al nostro Dio e all’Agnello. Verità eterna e immodificabile per i secoli dei secoli.
</p>

<p>
LETTURA DEL VANGELO<br>
Gesù mai ha ingannato un solo uomo. Lui è verità eterna, luce divina. Dalla verità eterna e dalla luce divina, che è la sua stessa essenza, parla, insegna, annuncia,.<br>
Con la sua verità eterna e la sua luce divima, Lui conosce le cose del cielo e della terra, quelle del tempo e dell’eternità, quelli visibili e quelle invisibili.<br>
Dinanzi ai suoi occhi non esistono segreti, tutto appare come in pieno giorno. I pensieri degli uomini ancora non sono stati concepiti e Lui li conosce tutti.<br>
Vale per Gesù quanto la Lettera agli Ebrei predica e annuncia del Signore nostro Dio.<br>
Infatti la parola di Dio è viva, efficace e più tagliente di ogni spada a doppio taglio; essa penetra fino al punto di divisione dell’anima e dello spirito, fino alle giunture e alle midolla, e discerne i sentimenti e i pensieri del cuore. <br>
Non vi è creatura che possa nascondersi davanti a Dio, ma tutto è nudo e scoperto agli occhi di colui al quale noi dobbiamo rendere conto (Eb 4,12-13). <br>
Anche le parole del Salmo vanno applicate interamente a Gesù Signore: <br>
Signore, tu mi scruti e mi conosci, tu conosci quando mi siedo e quando mi alzo, intendi da lontano i miei pensieri, osservi il mio cammino e il mio riposo, ti sono note tutte le mie vie. La mia parola non è ancora sulla lingua ed ecco, Signore, già la conosci tutta.<br>
 Meravigliosa per me la tua conoscenza, troppo alta, per me inaccessibile. Nemmeno le tenebre per te sono tenebre e la notte è luminosa come il giorno; per te le tenebre sono come luce. Quanto profondi per me i tuoi pensieri, quanto grande il loro numero, o Dio! Se volessi contarli, sono più della sabbia. <br>
Scrutami, o Dio, e conosci il mio cuore, provami e conosci i miei pensieri; vedi se percorro una via di dolore e guidami per una via di eternità (Sal 139, 1-24). <br>
Gesù conosce il cuore dell’uomo e per questo così mette in guardia i suoi discepoli:<br>
“Ecco: io vi mando come pecore in mezzo a lupi; siate dunque prudenti come i serpenti e semplici come le colombe” (Mt 10,16). <br>
Bastano prudenza e semplicità per guardarsi dagli uomini? Se semplicità e prudenza fossero sufficienti, non avremmo nessun martire.<br>
Perché allora abbiamo i martiri? Perché la grazia e lo Spirito Santo che agiscono in noi con potenza, sempre ci spingono a rendere testimonianza a Cristo Signore.<br>
Lo Spirito che agisce in noi con potenza ci spinge a operare quanto va operato e a dire quanto va detto.<br>
Il fine per cui agisce lo Spirito Santo è solo uno: rendere testimonianza a Cristo, formare il corpo di Cristo, far crescere il corpo di Cristo, alimentare il corpo di Cristo.<br>
Se questo fine si dovrà realizzare attraverso l’offerta della nostra vita e del nostro sangue, lo Spirito conduce verso questa offerta.<br>
Se lo Spirito non vuole che si passi per questa via, saprà Lui come agire in noi perché questo non accada.<br>
Chi è allora il discepolo di Gesù? Colui che sempre si dovrà lasciare governare dallo Spirito del Signore.<br>
Per questo lui dovrà crescere in grazia, in sapienza, in Spirito Santo, in potenza. Come Gesù Signore cresceva così dovrà crescere ogni suo discepolo.<br>
Come Cristo Gesù era sempre governato dallo Spirito Santo, così anche il discepolo dovrà essere sempre governato dallo Spirito Santo.<br>
Se lo Spirito Santo non governa la vita del discepolo, mai il discepolo lavorerà per l’edificazione del corpo di Cristo in mezzo agli uomini, corpo visibile, non invisibile. Non esiste il corpo di Cristo invisibile se non si forma il corpo di Cristo visibile.<br>
LEGGIAMO IL TESTO DI Mt 10,17-22<br>
Guardatevi dagli uomini, perché vi consegneranno ai tribunali e vi flagelleranno nelle loro sinagoghe; e sarete condotti davanti a governatori e re per causa mia, per dare testimonianza a loro e ai pagani. <br>
Ma, quando vi consegneranno, non preoccupatevi di come o di che cosa direte, perché vi sarà dato in quell’ora ciò che dovrete dire: infatti non siete voi a parlare, ma è lo Spirito del Padre vostro che parla in voi.<br>
Il fratello farà morire il fratello e il padre il figlio, e i figli si alzeranno ad accusare i genitori e li uccideranno. <br>
Sarete odiati da tutti a causa del mio nome. Ma chi avrà perseverato fino alla fine sarà salvato.<br>
È lo Spirito Santo che decide quando è l’ora del martirio cruento e quando invece si deve testimoniare con martirio incruento.<br>
Ecco quanto nel sinedrio di Gerusalemme lo Spirito Santo decide per Paolo. Lui non dovrà per il momento passare per la via del martirio cruento e conduce la storia perché questo non avvenga.<br>
“Con lo sguardo fisso al sinedrio, Paolo disse: «Fratelli, io ho agito fino ad oggi davanti a Dio in piena rettitudine di coscienza». <br>
Ma il sommo sacerdote Anania ordinò ai presenti di percuoterlo sulla bocca. Paolo allora gli disse: «Dio percuoterà te, muro imbiancato! Tu siedi a giudicarmi secondo la Legge e contro la Legge comandi di percuotermi?». <br>
E i presenti dissero: «Osi insultare il sommo sacerdote di Dio?». Rispose Paolo: «Non sapevo, fratelli, che fosse il sommo sacerdote; sta scritto infatti: Non insulterai il capo del tuo popolo».<br>
Paolo, sapendo che una parte era di sadducei e una parte di farisei, disse a gran voce nel sinedrio: «Fratelli, io sono fariseo, figlio di farisei; sono chiamato in giudizio a motivo della speranza nella risurrezione dei morti». <br>
Appena ebbe detto questo, scoppiò una disputa tra farisei e sadducei e l’assemblea si divise. I sadducei infatti affermano che non c’è risurrezione né angeli né spiriti; i farisei invece professano tutte queste cose. <br>
Ci fu allora un grande chiasso e alcuni scribi del partito dei farisei si alzarono in piedi e protestavano dicendo: «Non troviamo nulla di male in quest’uomo. Forse uno spirito o un angelo gli ha parlato». <br>
La disputa si accese a tal punto che il comandante, temendo che Paolo venisse linciato da quelli, ordinò alla truppa di scendere, portarlo via e ricondurlo nella fortezza. <br>
La notte seguente gli venne accanto il Signore e gli disse: «Coraggio! Come hai testimoniato a Gerusalemme le cose che mi riguardano, così è necessario che tu dia testimonianza anche a Roma»” (At 23,1-11).<br>
Per Stefano invece oggi lo Spirito Santo decide che debba passare per il martirio cruento e così accade.<br>
Le ragioni sono nello Spirito Santo, mai nell’uomo. Se è l’uomo che decide per quale via passare, la sua decisione è presa dalla carne. Non è lo Spirito a decidere. Se non è lo Spirito, la sua decisione è peccaminosa.<br>
Infatti tutto ciò che non viene dallo Spirito è peccato.<br>
Madre, Martire nello spirito e nell’anima, sempre mossa dallo Spirito Santo, ottienici la grazia di essere anche noi, discepoli di Gesù, sempre mossi e condotti dallo Spirito del Signore.<br>
Tu ci aiuterai e noi saremo sempre testimoni di Cristo Gesù, edificatori del suo corpo visibile in mezzo agli uomini. Amen. 
</p>


<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
