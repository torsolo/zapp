<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Domenica della VI settimana del Tempo Ordinario.
</p>

<p>
<u>ANTIFONA</u> / Sii per me una roccia di rifugio, un luogo fortificato che mi salva. Tu sei mia rupe e mia fortezza: guidami per amore del tuo nome.  (Sal 30,3-4)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>GLORIA</u> / Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / O Dio, che hai promesso di abitare in coloro che ti amano con cuore retto e sincero, donaci la grazia di diventare tua degna dimora. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli. ♦ Padre, che nel tuo Figlio crocifisso annulli ogni separazione e distanza, aiutaci a scorgere nel volto di chi soffre l’immagine stessa di Cristo, per testimoniare ai fratelli la tua misericordia. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Il lebbroso se ne starà solo, abiterà fuori dell'accampamento</b> / Dal libro del Levìtico (Lv 13,1-2.45-46) / Il Signore parlò a Mosè e ad Aronne e disse: «Se qualcuno ha sulla pelle del corpo un tumore o una pustola o macchia bianca che faccia sospettare una piaga di lebbra, quel tale sarà condotto dal sacerdote Aronne o da qualcuno dei sacerdoti, suoi figli. Il lebbroso colpito da piaghe porterà vesti strappate e il capo scoperto; velato fino al labbro superiore, andrà gridando: "Impuro! Impuro!". Sarà impuro finché durerà in lui il male; è impuro, se ne starà solo, abiterà fuori dell'accampamento». / Parola di Dio.
</p>

<p>
<u>PSALMUS</u> / (Sal 31) <b>Tu sei il mio rifugio, mi liberi dall'angoscia</b> / Beato l'uomo a cui è tolta la colpa e coperto il peccato. Beato l'uomo a cui Dio non imputa il delitto e nel cui spirito non è inganno. R. / Ti ho fatto conoscere il mio peccato, non ho coperto la mia colpa. Ho detto: «Confesserò al Signore le mie iniquità» e tu hai tolto la mia colpa e il mio peccato. R. / Rallegratevi nel Signore ed esultate, o giusti! Voi tutti, retti di cuore, gridate di gioia! R.
</p>

<p>
<u>LETTURA2</u> / <b>Diventate miei imitatori come io lo sono di Cristo</b> / Dalla prima lettera di san Paolo apostolo ai Corìnzi (1Cor 10,31 - 11,1) / Fratelli, sia che mangiate sia che beviate sia che facciate qualsiasi altra cosa, fate tutto per la gloria di Dio. Non siate motivo di scandalo né ai Giudei, né ai Greci, né alla Chiesa di Dio; così come io mi sforzo di piacere a tutti in tutto, senza cercare il mio interesse ma quello di molti, perché giungano alla salvezza. Diventate miei imitatori, come io lo sono di Cristo. / Parola di Dio.
</p>

<p>
<u>ACCLAMATIO</u> / Alleluia, alleluia / Un grande profeta è sorto tra noi, e Dio ha visitato il suo popolo. (Lc 7,16) / Alleluia.
</p>

<p>
<u>VANGELO</u> / La lebbra scomparve da lui ed egli fu purificato / Dal Vangelo secondo Marco (Mc 1,40-45) / In quel tempo, venne da Gesù un lebbroso, che lo supplicava in ginocchio e gli diceva: «Se vuoi, puoi purificarmi!». Ne ebbe compassione, tese la mano, lo toccò e gli disse: «Lo voglio, sii purificato!». E subito la lebbra scomparve da lui ed egli fu purificato. E, ammonendolo severamente, lo cacciò via subito e gli disse: «Guarda di non dire niente a nessuno; va', invece, a mostrarti al sacerdote e offri per la tua purificazione quello che Mosè ha prescritto, come testimonianza per loro». Ma quello si allontanò e si mise a proclamare e a divulgare il fatto, tanto che Gesù non poteva più entrare pubblicamente in una città, ma rimaneva fuori, in luoghi deserti; e venivano a lui da ogni parte. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Il Signore nostro Gesù Cristo ha preso su di sé le nostre sofferenze per farci partecipare alla sua risurrezione. Consapevoli di questo suo dono, rivolgiamo a lui il grido della nostra preghiera. Preghiamo insieme e diciamo: <b>Risanaci, o Signore!</b> / Per la Chiesa e i suoi pastori: manifestino nel loro ministero la presenza di Gesù che si china sui malati e condivide il loro dolore, preghiamo. / Per i nostri malati: sappiamo vedere in loro i nostri fratelli che soffrono, cercando di essere loro vicini con amore e sacrificio, preghiamo. / Per le autorità politiche ed economiche: si impegnino a combattere le gravi malattie che ancora oggi non hanno sufficienti cure, soprattutto nei luoghi più poveri del mondo, preghiamo. / Per i malati di AIDS e per tutte le malattie che, come la lebbra, allontanano le persone: perché la lotta contro il male superi i pregiudizi e le nostre paure, preghiamo. / Per la nostra comunità cristiana: guardi con rispetto e serva con delicatezza i malati, gli handicappati, gli anziani, riconoscendo che le loro sofferenze unite a Cristo sono offerte per la nostra salvezza, preghiamo. / Signore, che hai toccato la mano del lebbroso e l'hai risanato, tocca anche i nostri cuori, liberali dall'egoismo e dall'indifferenza che ci spinge a chiudere gli occhi di fronte al male presente nel mondo. Tu che vivi e regni nei secoli dei secoli.
</p>

<p>
<u>OFFERTORIO</u> / Questa  offerta, o Signore, ci purifichi e ci rinnovi, e ottenga a chi è fedele alla tua volontà la ricompensa eterna. Per Cristo nostro Signore.
</p>

<p>
<u>COMMUNIO</u> / Mangiarono fino a saziarsi e il Signore appagò il loro desiderio. La loro brama non andò delusa. (Sal 77,29-30) ♦ Dio ha tanto amato il mondo da dare il  Figlio unigenito, perché chiunque crede in lui non vada perduto, ma abbia la vita eterna. (Gv 3,16) ♦ Signore, se vuoi, puoi purificarmi». «Lo voglio, sii purificato!». (Mc 1,40.41)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / O Signore, che ci hai fatto gustare il pane del cielo, fa’ che desideriamo sempre questo cibo che dona la vera vita. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / Odi di Salomone (testo cristiano ebraico del 2° secolo) N° 21 et 25 / «Allontanatosi, cominciò a proclamare e a divulgare il fatto» / Ho alzato le mani al cielo, verso la grazia del Signore. Egli ha gettato lontano da me le mie catene. Il mio protettore mi ha innalzato secondo la sua grazia e la sua salvezza. Mi sono spogliato dell'oscurità e ho rivestito la luce; le mie membra non provano più né pena, né angoscia, né dolore. Il pensiero del Signore mi ha soccorso; la sua luce mi ha esaltato; ho camminato alla sua presenza; mi avvicinerò a lui lodandolo e glorificandolo. Il mio cuore ha traboccato, ha pervaso la mia bocca, ha sgorgato sulle mie labbra. La gioia del Signore e la sua lode illuminano il mio viso. Alleluia! Sono scappato dalle mie catene, e sono fuggito verso di te, o mio Dio! Sei stato la mia destra, la mia salvezza e il mio aiuto. Hai contenuto coloro che insorgevano contro di me e sono scomparsi. Il tuo volto è stato con me e la tua grazia mi ha salvato. Ero disprezzato e riprovato agli occhi della moltitudine. Mi hai dato forza e soccorso. Hai posto la luce alla mia destra e alla mia sinistra. Tutto in me sia luce! Ho rivestito l'abito del tuo Spirito, e mi hai spogliato della tunica di pelli (Gen 3, 21). La tua destra mi ha innalzato e ha cacciato lontano da me la malattia. La tua verità mi ha irrobustito e la tua giustizia mi ha santificato. Sono stato giustificato dal tuo amore dolcissimo, e il tuo riposo è per me nei secoli dei secoli! Alleluia!
</p>

<p>
<u>DIBRUNO-21</u> / Se vuoi, puoi purificarmi! (Mc 1,40-45) / Si prega perché il Signore infonda nel cuore la sua grazia, portatrice della sua pace santa: “Siate sempre lieti nel Signore, ve lo ripeto: siate lieti. La vostra amabilità sia nota a tutti. Il Signore è vicino! Non angustiatevi per nulla, ma in ogni circostanza fate presenti a Dio le vostre richieste con preghiere, suppliche e ringraziamenti. E la pace di Dio, che supera ogni intelligenza, custodirà i vostri cuori e le vostre menti in Cristo Gesù. In conclusione, fratelli, quello che è vero, quello che è nobile, quello che è giusto, quello che è puro, quello che è amabile, quello che è onorato, ciò che è virtù e ciò che merita lode, questo sia oggetto dei vostri pensieri. Le cose che avete imparato, ricevuto, ascoltato e veduto in me, mettetele in pratica. E il Dio della pace sarà con voi! Ho provato grande gioia nel Signore perché finalmente avete fatto rifiorire la vostra premura nei miei riguardi: l’avevate anche prima, ma non ne avete avuto l’occasione. Non dico questo per bisogno, perché ho imparato a bastare a me stesso in ogni occasione. So vivere nella povertà come so vivere nell’abbondanza; sono allenato a tutto e per tutto, alla sazietà e alla fame, all’abbondanza e all’indigenza. Tutto posso in colui che mi dà la forza” (Fil 4,4-13). Con la pace nel cuore, frutto della grazia di Cristo Gesù, si può vivere sopra ogni croce. Questa verità così è insegnata dall’Apostolo Paolo: “Per questo, affinché io non monti in superbia, è stata data alla mia carne una spina, un inviato di Satana per percuotermi, perché io non monti in superbia. A causa di questo per tre volte ho pregato il Signore che l’allontanasse da me. Ed egli mi ha detto: «Ti basta la mia grazia; la forza infatti si manifesta pienamente nella debolezza». Mi vanterò quindi ben volentieri delle mie debolezze, perché dimori in me la potenza di Cristo. Perciò mi compiaccio nelle mie debolezze, negli oltraggi, nelle difficoltà, nelle persecuzioni, nelle angosce sofferte per Cristo: infatti quando sono debole, è allora che sono forte” (2Cor 12,7-10). Tutto è possibile a chi è nella grazia del Signore e in essa cresce di giorno in giorno crescendo in sapienza e nello Spirito Santo. Cristo Gesù entra nell’Orto degli Ulivi con “la sua anima triste fino alla morte”. Si mette in preghiera e dopo la preghiera la pace del Padre suo lo avvolge: «Pregate, per non entrare in tentazione». Poi si allontanò da loro circa un tiro di sasso, cadde in ginocchio e pregava dicendo: «Padre, se vuoi, allontana da me questo calice! Tuttavia non sia fatta la mia, ma la tua volontà». Gli apparve allora un angelo dal cielo per confortarlo. Entrato nella lotta, pregava più intensamente, e il suo sudore diventò come gocce di sangue che cadono a terra. Poi, rialzatosi dalla preghiera, andò dai discepoli e li trovò che dormivano per la tristezza. E disse loro: «Perché dormite? Alzatevi e pregate, per non entrare in tentazione» (Lc 22,39- 46). Questa verità la troviamo annunciata nella preghiera del lebbroso: “Se vuoi, puoi purificarmi!”. Se tu non vuoi, e le ragioni della tua non volontà sono nella sapienza dello Spirito Santo che ti muove, allora io vivrò la mia malattia sempre assistito e confortato dalla grazia del Signore. / In quel tempo, venne da Gesù un lebbroso, che lo supplicava in ginocchio e gli diceva: «Se vuoi, puoi purificarmi!». Ne ebbe compassione, tese la mano, lo toccò e gli disse: «Lo voglio, sii purificato!». E subito la lebbra scomparve da lui ed egli fu purificato. E, ammonendolo severamente, lo cacciò via subito e gli disse: «Guarda di non dire niente a nessuno; va’, invece, a mostrarti al sacerdote e offri per la tua purificazione quello che Mosè ha prescritto, come testimonianza per loro». Ma quello si allontanò e si mise a proclamare e a divulgare il fatto, tanto che Gesù non poteva più entrare pubblicamente in una città, ma rimaneva fuori, in luoghi deserti; e venivano a lui da ogni parte. / Quando si prega. Dobbiamo fidarci della sapienza eterna e divina del nostro Dio. Noi preghiamo perché siamo turbati dalla croce che portiamo. Il Signore può liberarci, ma può anche non liberarci. Sempre però ci dona la grazia per vivere tutte le nostre croci. Gesù è rimasto sulla croce anche per insegnarci che è solo dalla croce che si giunge nel suo regno eterno. La grazia più grande non è scendere dalla croce, ma rimanervi. / Madre della Redenzione, Angeli, Santi, insegnateci a pregare per rimanere in croce.
</p>

<p>
<u>SILVESTRINI-21</u> / Lo toccò e disse... «Non sono i sani che hanno bisogno del medico, ma i malati. Andate dunque e imparate che cosa significhi: Misericordia io voglio e non sacrificio. Infatti non sono venuto a chiamare i giusti, ma i peccatori». Questa sentenza del Signore ci indica verso chi egli indirizza di preferenza la sua missione e, paragonandosi ad un medico, dice di voler anzitutto soccorrere i malati e non i sani e, volendo mostrare visibilmente al mondo la misericordia del Padre, afferma ancora che i primi destinatari non sono i giusti, che già hanno accolto quel dono di Dio, ma i peccatori che ne sono privi. Questo ci spiega la natura della missione di Cristo e i motivi che l'inducono a cercare, ovunque si trovino, i malati del corpo e dello spirito. La scena che oggi ci presenta l'evangelista Marco è quanto mai significativa: è un lebbroso che osa venire verso Gesù. Secondo la legge non avrebbe potuto farlo perché il suo male lo rilegava nella schiera degli immondi e doveva di conseguenza vivere segregato dalla società. Sicuramente è mosso da una grande fiducia verso il Signore. Egli infatti non solo si accosta, ma poi si prostra in umile preghiera: "Se vuoi, puoi guarirmi". Gesù risponde toccandolo, quasi a voler prendere su di sé l'impurità del lebbroso, e dicendo: "Lo voglio, guarisci". Gesù gli impone il silenzio sull'accaduto, ma non lo dispensa dall'adempimento che avrebbe sancito ufficialmente la sua guarigione: "Va, presentati al sacerdote". Così il Signore risponde a tutti coloro che, sempre più numerosi, rifiutano la mediazione sacerdotale e pretendono di confessarsi direttamente con Dio. Ci colpisce particolarmente quel tocco fisico di amore da parte di Cristo. Egli davvero non si schifa delle nostre umane miserie anche quando sono ributtanti e sporche. La misericordia del Signore non conosce limiti quando è invocata con umiltà e con fede. Il suo amore è sempre più grande del nostro peccato. Non ci scandalizza perciò la disobbedienza del lebbroso guarito: egli non può tacere. Deve proclamare e divulgare il fatto. Quando veniamo beneficati dalla gratuita bontà divina, è doveroso rendergli gloria ed esprimere con la migliore intensità la dovuta gratitudine. In un'altra circostanza dieci lebbrosi furono guariti, ma uno solo tornò a ringraziare il Signore ed egli giustamente domandò: "Gli altri nove dove sono?". Per tutti noi esiste un modo meraviglioso ed efficace per lasciarsi toccare dal Signore; avviene nell'eucaristia, quando egli non solo ci tocca per guarirci, ma si immerge totalmente nella nostra persona per assimilarci a sé...
</p>

<p>
<u>LOYOLA-21</u> / A volte mi capita di pensare a quanto sarebbe tutto molto più semplice se potessimo vedere com’è veramente dentro una persona, come si sta nella sua pelle. Nell’ipotesi più ottimistica riuscire a vedere che tutti ci portiamo addosso la nostra parte di impurità che ci divide, ci fa cadere a pezzi, ci renderebbe più compassionevoli gli uni verso gli altri. Oppure ci lasceremmo sopraffare dal senso di vergogna per noi stessi, fino a ferirci con uno sguardo di disprezzo? Oggi sono io quel lebbroso, mi sento come una maledizione di carne, sono il rifiuto, una cosa rotta, sono la morte che contagia, e sono stanco, stanco di dovermi sempre tenere a debita distanza. Ho sentito parlare di te, ed è per questo che stavolta muovo un passo nella tua direzione. Oggi voglio essere quello che rovina con un tocco perché il tuo sguardo mi è insopportabile. Il tuo sguardo di commiserazione, di pietà, di disgusto, di indifferenza. Ma mentre mi avvicino capisco che non c’è nulla di tutto questo in te, e mi arrendo, cado su me stesso. E sei tu a toccarmi, a volermi toccare, a guardarmi con amore così come sono. Di colpo il dolore passa. Il Signore non pretende che le cose siano perfette per iniziare ad amarle. Come faccio a non dire niente a nessuno di quello che mi è accaduto? Non c’è tempo da perdere per fermarsi a ratificare tutto, devo correre a dire a tutti che è già ora tempo di amarsi. Non mi accorgo che questa singola carezza il sacrificio l’ha richiesto eccome, e l’ha fatto quest’uomo che ora ha preso il mio posto al confine della morte, è rimasto lì ad aiutare altri a passare dall’altra parte della vita. / Se ti si potesse vedere dentro, cosa si vedrebbe? Quando ti diventa insopportabile lo sguardo di chi ti ama? Che effetto fa sentirsi dire “così come sei”? (Caterina Bruno)
</p>

<p>
<u>FEGF1</u> / AMA IL SIGNORE E CAMMINA PER LE SUE VIE di San Giovanni il Mediocre / “Il Signore è mia luce e mia salvezza, di chi avrò paura?” (Sal 26, 1). Era un grande servo quello che sapeva come, da dove e da chi era illuminato. Egli vedeva la luce, non questa che volge al tramonto, ma la luce “che occhio non vede” (1Cor 2, 9). Le anime illuminate da questa luce non cadono nel peccato, non incorrono nei vizi. Infatti il Signore diceva: “Camminate mentre avete la luce” (Gv 12, 35). Di quale luce parlava, se non di se stesso, lui che disse “Io come la luce sono venuto nel mondo” (Giov 12, 46), perché chi vede non veda, e i ciechi ricevano la luce? E’ il Signore dunque la nostra luce, il sole di giustizia che illuminò la sua Chiesa diffusa in tutto il mondo, e che il profeta proclamava: “Il Signore è mia luce e mia salvezza, di chi avrò paura?”. L’uomo interiormente illuminato non zoppica, non si allontana dalla via, tollera tutto. Chi da lontano intravede la patria, è forte nelle avversità, non si rattrista per le difficoltà temporali, ma è stabilito in Dio: se il cuore è depresso sopporta ed è paziente per la sua umiltà. Questa “luce vera che illumina ogni uomo” (Gv 1, 9) si dona a coloro che lo temono, penetra chi vuole e dove vuole, si rivela a chi il Figlio voglia rivelarla (cfr. Mt 11, 27).
</p>

<p>
<u>FEGF2</u> / Gesù toccò il lebbroso per sanarlo, di San Giovanni Crisostomo nel quarto secolo / “Signore, se vuoi, puoi guarirmi” (Mc 1, 40). È grande la prudenza e la fede di questo lebbroso che si avvicina a Cristo. Non interrompe il suo discorso, né si fa strada tra la folla degli ascoltatori, ma attende il momento opportuno: si accosta quando Cristo discende dal monte. E non lo supplica in modo qualunque, ma con molto fervore, prostrandosi ai suoi piedi, con fede sincera e con une giusta opinione di lui. Gesù non si accontentò di dire: “Lo voglio, guarisce!” ma contemporaneamente “stese la mano e lo toccò” (Mc 1, 14); la qual cosa è degna di maggior riflessione. Come mai, infatti, mentre lo guarisce con la volontà e la parola, aggiunge il tocco della mano? Penso che l’abbia fatto unicamente per mostrare anche in questa circostanza che lui non è soggetto alla legge, ma al di sopra della legge; e anche come da quel momento niente più vi sarebbe stato di immondo per i puri. Il Signore infatti non era venuto solo per guarire i corpi, ma anche per condurre le anime all’amore della sapienza. Perciò come altrove dice che non è più proibito mangiare senza lavarsi le mani, e come istituisce quell’ottima legge che permette di cibarsi di qualunque cibo, così agisce in questo caso per insegnare che bisogna curare l’anima mantenendola pura, senza far caso delle esteriori purificazioni e temendo soltanto la lebbra spirituale che è il peccato. Gesù quindi per primo tocca il lebbroso, e nessuno lo rimprovera. Quel tribunale infatti non era corrotto, e la folla che ne rea spettatrice non era guastata dall’invidia. Perciò non solo non lo criticano, ma presi da stupore per il miracolo, si ritirano adorando la sua inestimabile potenza che si manifestava nelle parole e nelle opere.
</p>

<p>
<u>RobertoPasolini</u> / Imitatori / Al tempo di Gesù i lebbrosi erano i malati che nessuno poteva avvicinare e toccare, costretti a vivere ai margini della società: «Sarà impuro finché durerà in lui il male; è impuro, se ne starà solo, abiterà fuori dell’accampamento» (Lv 13,46) diceva perentoriamente la Legge di Dio. Il forte isolamento non era solo prescritto, ma doveva essere persino suscitato dallo stesso lebbroso, obbligato a respingere ogni avvicinamento umano attraverso il grido: «Impuro! Impuro!» (13,45), ricordando in tal modo, a sé e agli altri, la propria miserabile condizione di malattia. Sebbene la lebbra sia, in molte parti del mondo, una malattia trattabile e gestibile grazie al progresso della medicina, dobbiamo riconoscere che nuove e ugualmente terribili forme di esclusione sono presenti anche nel nostro tempo. Infatti, la lebbra di cui parla la Scrittura non è solo una malattia fisica, ma il simbolo di ogni solitudine in cui possiamo improvvisamente trovarci. L’anonimo lebbroso di cui parla il vangelo si avvicina a Cristo e, trasgredendo la Legge, si mette in ginocchio, invocando un gesto di amore: «Se vuoi, puoi purificarmi!» (Mc 1,40). Quest’uomo crede che la sua povertà inguaribile e inguardabile meriti un riscatto e non rinuncia all’opportunità di manifestare il suo desiderio di salvezza a colui che sembra essere il definitivo inviato di Dio. Il Signore Gesù ascolta questo grido e agisce subito, senza esitazioni: «Ne ebbe compassione, tese la mano, lo toccò e gli disse: ‘Lo voglio, sii purificato!’. E subito la lebbra scomparve da lui ed egli fu purificato» (Mc 1,41-42). Cristo tocca questa persona nella sua impurità, nella sua sporcizia, rivelando così il senso profondo della sua missione: avvicinarsi alla povertà di ogni uomo per strapparlo dalle tenebre della rassegnazione e della morte. È importante notare che quest’uomo viene toccato mentre è impuro, a testimonianza che a Dio interessiamo più noi che le nostre imperfezioni. Infatti, noi veniamo raggiunti dal suo amore prima di ogni nostra opera e di qualsiasi merito, perché agli occhi di Dio siamo amati prima di essere amabili. Ogni autentica guarigione, però, non può che essere un processo lungo e delicato. E noi spesso abbiamo fretta, di dirci e di crederci già risanati. Accade così al lebbroso guarito, che non obbedisce all’ordine ricevuto da Cristo di tenere per sé l’esperienza appena vissuta: «Quello si allontanò e si mise a proclamare e a divulgare il fatto, tanto che Gesù non poteva più entrare pubblicamente in una città, ma rimaneva fuori, in luoghi deserti» (Mc 1,45). Il lebbroso non ha capito che la cosa più importante non è tanto l’essere stato risanato dalla malattia, quanto l’aver incontrato Cristo. Anche noi corriamo il rischio di «pubblicare» e «notificare» troppo in fretta agli altri quei momenti in cui ci sembra di aver vissuto qualcosa di bello o di terapeutico. Ma raccontare subito agli altri quanto Dio compie nella nostra vita è sempre la tentazione di restare sulla superficie delle cose, anziché provare ad assimilare fino in fondo le esigenze della sua parola, che ci chiede sempre la disponibilità ad aumentare la fiducia verso gli altri e la speranza nei confronti della realtà. Al termine del racconto evangelico, Gesù è costretto a prendere il posto del lebbroso nel deserto, perché la compassione autentica non si esprime solo nell’aiutare l’altro, ma nel farsi carico della sua situazione, fino a condividerne la solitudine e la vergogna. La vita in questo mondo ci è data per imparare ad abbracciare gioiosamente questo modo di accogliere le relazioni fino in fondo, non soltanto fino a quando ci conviene. Talvolta ci piacerebbe avere e sperimentare solo i vantaggi dell’amore, senza pagarne mai anche gli inevitabili costi. Siamo invece chiamati a essere figli di Dio non solo attraverso la confessione del nome di Cristo, ma anche con un’assunzione piena e libera del suo modo di sentire e di agire, fino ad accogliere la vertigine di un’immensa eppure possibile identificazione: «Diventate miei imitatori, come io lo sono di Cristo» (1Cor 11,1).
</p>

<p>
<u>MichaelDavideSemeraro</u> / Volere / Tutti conosciamo il detto secondo cui «volere è potere». Oggi vediamo come questo potere di volere nella vita del Signore Gesù non ha niente a che vedere con le logiche del potere mondano, ma si fa attenzione assoluta al cammino dell’altro, nel pieno rispetto della sua situazione e quasi entrando in punta di piedi nel suo vissuto: «Ne ebbe compassione, tese la mano, lo toccò…» (Mc 1,41). Potremmo chiederci di che cosa, in realtà, il Signore Gesù ha compassione? Certo, della malattia e delle sue conseguenze isolanti che essa comporta nelle consuetudini e nell’immaginario del tempo, ben codificate dalla regola religiosa: «Il lebbroso colpito da piaghe porterà vesti strappate e il capo scoperto; velato fino al labbro superiore» (Lv 13,45). Ma forse, ancora più profondamente, la compassione del Signore Gesù riguarda la speranza che quest’uomo ripone in lui e che diventa, in modo del tutto naturale, motivo per rispondere, per farsi carico, per accogliere ben più seriamente della stessa domanda. Quest’uomo abituato – perché costretto dalla Legge il cui supremo garante è Dio stesso – a vivere isolato da tutti e «velato», sente di poter svelare, finalmente, a qualcuno il suo desiderio e il suo bisogno. Lo fa con un gesto: mettersi in «ginocchio» (Mc 1,40) garantendo così una giusta distanza – per rispetto alla Legge – e, al contempo, osando una sperata vicinanza. Lo fa con una parola che non è richiesta, per così dire, servile, ma rimando alla responsabilità e alla volontà del Signore Gesù: «Se vuoi, puoi purificarmi!». Il lebbroso non chiede semplicemente l’elemosina della compassione, ma richiede una vera presa di posizione davanti alla sua situazione, che si esprime in un gesto che va oltre ciò che è stato richiesto – il toccare che esprime la disponibilità a lasciarci coinvolgere fino a compromettersi – e in una parola di confessione che diventa opzione: «Lo voglio, sii purificato» (Mc 1,41). Il seguito del breve racconto non smette di stupirci. Ancora una volta Marco annota con un «subito» (1,42) che la compassione di Gesù ha un effetto immediato e non ha timore di aggiungere che «ammonendolo severamente, lo cacciò via subito» (1,43) per evitare che la compassione generi una gratitudine che si fa attaccamento invece di regalare un senso di libertà. Nel modo di porsi del Signore Gesù possiamo notare e dobbiamo sottolineare una gratuità assoluta che nasce dalla sua interiore libertà e che non ha, come ricorda l’apostolo, nessun «interesse» (1Cor 10,33), neppure quello di avere un discepolo in più, ma di sapere che al mondo ci sia un uomo libero e felice in più! Solo così il contatto con il Signore potrà bloccare la forza devastatrice del «male» che ci tiene «fuori dell’accampamento» (Mc 13,46) di una vita amata e condivisa a gloria di Dio e per la gioia di tutti. Forse ciò che è veramente e terribilmente «Impuro! Impuro!» (13,45) è il doversi nascondere continuamente e non poter esprimersi veramente. Per questo il Signore Gesù non precede la richiesta di quest’uomo, ma attende che egli si esprima fino in fondo per volerlo esaudire. È una qualità dell’amore, infatti, non guardare dall’alto in basso, ma attendere che l’altro si esprima sapendo rimanergli accanto, alla pari, e questo esige che non venga reclamizzato il potere miracoloso di Gesù, ma si divenga testimoni della relazione possibile con Gesù. Il Signore vuole essere nostro fratello e non nostro padrone, fosse anche solo per la soggezione della gratitudine. Ogni giorno a ciascuno di noi il Signore Gesù non dice: «lo posso», ma dice «lo voglio»!
</p>

<h5>MEDITAZIONE</h5>

<p>
Il gesto amorevole di Cristo, che si accosta ai lebbrosi confortandoli e guarendoli, ha la sua piena e misteriosa espressione nella passione, nella quale egli, martoriato e sfigurato dal sudore di sangue, dalla flagellazione, dalla coronazione di spine, dalla crocifissione, dal rifiuto escludente del popolo già beneficato, giunge ad identificarsi con i lebbrosi, diviene l'immagine e il simbolo di essi, come aveva intuito il profeta Isaia contemplando il mistero del Servo di Iahvè: "Non ha apparenza né bellezza... disprezzato e reietto dagli uomini... come uno davanti al quale ci si copre la faccia... e noi lo giudicavamo castigato, percosso da Dio e umiliato" (Is 53,2-4). Ma è proprio dalle piaghe del corpo straziato di Gesù e dalla potenza della sua risurrezione, che sgorga la vita e la speranza per tutti gli uomini colpiti dal male e dalle infermità. La Chiesa è stata sempre fedele alla missione di annunciare la Parola di Cristo, unita al gesto concreto di solidale misericordia verso gli ultimi. È stato nei secoli un crescendo travolgente e straordinario di dedizione nei confronti dei colpiti dalle malattie umanamente più ripugnanti, e in particolare dalla lebbra, la cui presenza tenebrosa continuava a sussistere nel mondo orientale ed occidentale. La storia pone in chiara luce che sono stati i cristiani ad interessarsi e a preoccuparsi per primi del problema dei lebbrosi. L'esempio di Cristo aveva fatto scuola ed è stato fecondo di solidarietà, di dedizione, di generosità, di carità disinteressata. Nella storia dell'agiografia cristiana è rimasto emblematico l'episodio concernente Francesco d'Assisi: era giovane, come voi; come voi cercava la gioia, la felicità, la gloria; eppure egli voleva dare un significato totale e definitivo alla propria esistenza. Fra tutti gli orrori della miseria umana, Francesco sentiva ripugnanza istintiva per i lebbrosi. Ma ecco, un giorno ne incontrò proprio uno, mentre era a cavallo nei pressi di Assisi. Ne provò grande ribrezzo, ma, per non venir meno al suo impegno di diventare "cavaliere di Cristo", balzò di sella e, mentre il lebbroso gli stendeva la mano per ricevere l'elemosina, Francesco gli porse del denaro e lo baciò. (PAOLO VI, omelia del 29 gennaio 1978)
</p>

<p>
<u>HomilyVoice-21</u> / PRIMA LETTURA / Il lebbroso colpito da piaghe porterà vesti strappate e il capo scoperto; velato fino al labbro superiore, andrà gridando: “Impuro! Impuro!”. Sarà impuro finché durerà in lui il male; è impuro, se ne starà solo, abiterà fuori dell’accampamento. Il lebbroso che lascia l’accampamento per sommo amore verso i suoi fratelli è vera figura di Gesù Signore. Egli ha preso tutta la lebbra dei nostri peccati, delle nostre iniquità, dei nostri misfatti e l’ha portata fuori dalla città, per eliminarla per sempre nel suo corpo sulla croce. Ecco cosa rivela a noi il Signore per bocca del profeta Isaia: Ecco, il mio servo avrà successo, sarà onorato, esaltato e innalzato grandemente. Come molti si stupirono di lui – tanto era sfigurato per essere d’uomo il suo aspetto e diversa la sua forma da quella dei figli dell’uomo –,  così si meraviglieranno di lui molte nazioni; i re davanti a lui si chiuderanno la bocca, poiché vedranno un fatto mai a essi raccontato e comprenderanno ciò che mai avevano udito. Chi avrebbe creduto al nostro annuncio? A chi sarebbe stato manifestato il braccio del Signore? È cresciuto come un virgulto davanti a lui e come una radice in terra arida. Non ha apparenza né bellezza per attirare i nostri sguardi, non splendore per poterci piacere. Disprezzato e reietto dagli uomini, uomo dei dolori che ben conosce il patire, come uno davanti al quale ci si copre la faccia; era disprezzato e non ne avevamo alcuna stima. Eppure egli si è caricato delle nostre sofferenze, si è addossato i nostri dolori; e noi lo giudicavamo castigato, percosso da Dio e umiliato. Egli è stato trafitto per le nostre colpe, schiacciato per le nostre iniquità. Il castigo che ci dà salvezza si è abbattuto su di lui; per le sue piaghe noi siamo stati guariti. Noi tutti eravamo sperduti come un gregge, ognuno di noi seguiva la sua strada; il Signore fece ricadere su di lui l’iniquità di noi tutti. Maltrattato, si lasciò umiliare e non aprì la sua bocca; era come agnello condotto al macello, come pecora muta di fronte ai suoi tosatori, e non aprì la sua bocca. Con oppressione e ingiusta sentenza fu tolto di mezzo; chi si affligge per la sua posterità? Sì, fu eliminato dalla terra dei viventi, per la colpa del mio popolo fu percosso a morte. Gli si diede sepoltura con gli empi, con il ricco fu il suo tumulo, sebbene non avesse commesso violenza né vi fosse inganno nella sua bocca. Ma al Signore è piaciuto prostrarlo con dolori. Quando offrirà se stesso in sacrificio di riparazione, vedrà una discendenza, vivrà a lungo, si compirà per mezzo suo la volontà del Signore. Dopo il suo intimo tormento vedrà la luce e si sazierà della sua conoscenza; il giusto mio servo giustificherà molti, egli si addosserà le loro iniquità. Perciò io gli darò in premio le moltitudini, dei potenti egli farà bottino, perché ha spogliato se stesso fino alla morte ed è stato annoverato fra gli empi, mentre egli portava il peccato di molti e intercedeva per i colpevoli (Is 52,13-53,12). Ecco il grande amore di Gesù per noi. Lui che non era lebbroso si fece lebbroso per noi, al fine di liberarci da questa malattia che esclude dall’abitare nel cuore del Padre. Lui l’ha portata per noi e ci ha aperto le porte del cuore del Padre così che noi possiamo abitare in eterno in esso, a condizione che ci lasciamo da Lui sanare per mezzo dello Spirito Santo che sarà dato a chiunque crede nel suo nome e per la fede viene generato come nuova creatura nelle acque del battesimo. Ecco come l’Apostolo Paolo annuncia lo stesso mistero attraverso un’altra immagine e un’altra figura: È in Cristo Gesù che abita corporalmente tutta la pienezza della divinità, e voi partecipate della pienezza di lui, che è il capo di ogni Principato e di ogni Potenza. In lui voi siete stati anche circoncisi non mediante una circoncisione fatta da mano d’uomo con la spogliazione del corpo di carne, ma con la circoncisione di Cristo: con lui sepolti nel battesimo, con lui siete anche risorti mediante la fede nella potenza di Dio, che lo ha risuscitato dai morti. Con lui Dio ha dato vita anche a voi, che eravate morti a causa delle colpe e della non circoncisione della vostra carne, perdonandoci tutte le colpe e annullando il documento scritto contro di noi che, con le prescrizioni, ci era contrario: lo ha tolto di mezzo inchiodandolo alla croce.  Avendo privato della loro forza i Principati e le Potenze, ne ha fatto pubblico spettacolo, trionfando su di loro in Cristo (Col 2,8-15). È grande il mistero dell’amore. Il Padre dona il Figlio suo unigenito per liberare ogni uomo dalla sua lebbra che lo esclude dalla comunione di verità e di grazia con Lui. / LEGGIAMO Lev 13,1-2.45-46 / Il Signore parlò a Mosè e ad Aronne e disse: «Se qualcuno ha sulla pelle del corpo un tumore o una pustola o macchia bianca che faccia sospettare una piaga di lebbra, quel tale sarà condotto dal sacerdote Aronne o da qualcuno dei sacerdoti, suoi figli. Il lebbroso colpito da piaghe porterà vesti strappate e il capo scoperto; velato fino al labbro superiore, andrà gridando: “Impuro! Impuro!”. Sarà impuro finché durerà in lui il male; è impuro, se ne starà solo, abiterà fuori dell’accampamento. Chi ama il mondo come Dio lo ama, chi vuole la sua salvezza come Dio la vuole, in Cristo, con Cristo, per Cristo, anche lui deve assumere su di sé la lebbra del peccato del mondo ed affiggerla nel suo corpo consegnato al Padre perché sia Lui a farne un sacrificio, un olocausto di liberazione. Questa verità così viene rivelata dallo Spirito santo per bocca dell’Apostolo Paolo: Ora io sono lieto nelle sofferenze che sopporto per voi e do compimento a ciò che, dei patimenti di Cristo, manca nella mia carne, a favore del suo corpo che è la Chiesa. Di essa sono diventato ministro, secondo la missione affidatami da Dio verso di voi di portare a compimento la parola di Dio, il mistero nascosto da secoli e da generazioni, ma ora manifestato ai suoi santi. A loro Dio volle far conoscere la gloriosa ricchezza di questo mistero in mezzo alle genti: Cristo in voi, speranza della gloria. È lui infatti che noi annunciamo, ammonendo ogni uomo e istruendo ciascuno con ogni sapienza, per rendere ogni uomo perfetto in Cristo. Per questo mi affatico e lotto, con la forza che viene da lui e che agisce in me con potenza (Col 1,24-99). In Cristo ci si libera della nostra lebbra. In Cristo, con Cristo, per Cristo, assumiamo la lebbra dei fratelli per affiggerla sulla croce del nostro corpo offerto al Padre in sacrificio perché venga tolto il peccato del mondo. / <u>LETTURA2</u> / Sia che mangiate sia che beviate sia che facciate qualsiasi altra cosa, fate tutto per la gloria di Dio. Come si fa ogni cosa per la gloria di Dio, del Padre nostro celeste? Ecco quale via ci insegna l’Apostolo Paolo nella Lettera ai Filippesi: Se dunque c’è qualche consolazione in Cristo, se c’è qualche conforto, frutto della carità, se c’è qualche comunione di spirito, se ci sono sentimenti di amore e di compassione, rendete piena la mia gioia con un medesimo sentire e con la stessa carità, rimanendo unanimi e concordi. Non fate nulla per rivalità o vanagloria, ma ciascuno di voi, con tutta umiltà, consideri gli altri superiori a se stesso. Ciascuno non cerchi l’interesse proprio, ma anche quello degli altri. Abbiate in voi gli stessi sentimenti di Cristo Gesù: egli, pur essendo nella condizione di Dio, non ritenne un privilegio  l’essere come Dio, ma svuotò se stesso assumendo una condizione di servo, diventando simile agli uomini. Dall’aspetto riconosciuto come uomo, umiliò se stesso facendosi obbediente fino alla morte e a una morte di croce. Per questo Dio lo esaltò e gli donò il nome che è al di sopra di ogni nome, perché nel nome di Gesù ogni ginocchio si pieghi nei cieli, sulla terra e sotto terra, e ogni lingua proclami: «Gesù Cristo è Signore!», a gloria di Dio Padre. Quindi, miei cari, voi che siete stati sempre obbedienti, non solo quando ero presente ma molto più ora che sono lontano, dedicatevi alla vostra salvezza con rispetto e timore. È Dio infatti che suscita in voi il volere e l’operare secondo il suo disegno d’amore. Fate tutto senza mormorare e senza esitare, per essere irreprensibili e puri, figli di Dio innocenti in mezzo a una generazione malvagia e perversa. In mezzo a loro voi risplendete come astri nel mondo, tenendo salda la parola di vita. Così nel giorno di Cristo io potrò vantarmi di non aver corso invano, né invano aver faticato. Ma, anche se io devo essere versato sul sacrificio e sull’offerta della vostra fede, sono contento e ne godo con tutti voi. Allo stesso modo anche voi godetene e rallegratevi con me (Fil 2,1-18). Ecco un insegnamento che viene da Cristo Gesù nel Vangelo secondo Matteo: State attenti a non praticare la vostra giustizia davanti agli uomini per essere ammirati da loro, altrimenti non c’è ricompensa per voi presso il Padre vostro che è nei cieli. Dunque, quando fai l’elemosina, non suonare la tromba davanti a te, come fanno gli ipocriti nelle sinagoghe e nelle strade, per essere lodati dalla gente. In verità io vi dico: hanno già ricevuto la loro ricompensa. Invece, mentre tu fai l’elemosina, non sappia la tua sinistra ciò che fa la tua destra, perché la tua elemosina resti nel segreto; e il Padre tuo, che vede nel segreto, ti ricompenserà. E quando pregate, non siate simili agli ipocriti che, nelle sinagoghe e negli angoli delle piazze, amano pregare stando ritti, per essere visti dalla gente. In verità io vi dico: hanno già ricevuto la loro ricompensa. Invece, quando tu preghi, entra nella tua camera, chiudi la porta e prega il Padre tuo, che è nel segreto; e il Padre tuo, che vede nel segreto, ti ricompenserà. Pregando, non sprecate parole come i pagani: essi credono di venire ascoltati a forza di parole. Non siate dunque come loro, perché il Padre vostro sa di quali cose avete bisogno prima ancora che gliele chiediate. Voi dunque pregate così: Padre nostro che sei nei cieli, sia santificato il tuo nome, venga il tuo regno, sia fatta la tua volontà, come in cielo così in terra. Dacci oggi il nostro pane quotidiano, e rimetti a noi i nostri debiti come anche noi li rimettiamo ai nostri debitori, e non abbandonarci alla tentazione,  ma liberaci dal male. Se voi infatti perdonerete agli altri le loro colpe, il Padre vostro che è nei cieli perdonerà anche a voi; ma se voi non perdonerete agli altri, neppure il Padre vostro perdonerà le vostre colpe. E quando digiunate, non diventate malinconici come gli ipocriti, che assumono un’aria disfatta per far vedere agli altri che digiunano. In verità io vi dico: hanno già ricevuto la loro ricompensa. Invece, quando tu digiuni, profùmati la testa e làvati il volto, perché la gente non veda che tu digiuni, ma solo il Padre tuo, che è nel segreto; e il Padre tuo, che vede nel segreto, ti ricompenserà (Mt 6,1-18). Si fa ogni cosa per la gloria del Padre quando si fa della nostra vita una purissima e universale obbedienza a Lui, in Cristo, con Cristo, per Cristo, sempre mossi e guidati dallo Spirito Santo. Come Cristo ha fatto della sua vita un sacrificio per innalzare al Padre la più grande gloria così anche ogni membro del suo cuore deve fare della sua vita un sacrificio perché si innalzi al Padre la più grande gloria. Quale sacrificio il Padre gradisce? Solo uno: la consacrazione a Lui della nostra volontà. Noi esistiamo per fare solo la sua volontà. È questo il solo fine del cristiano: offrire al Padre la sua volontà in sacrificio, in olocausto, per la redenzione e salvezza dei suoi fratelli. / LEGGIAMO 1Cor 10,31-11,1 / Dunque, sia che mangiate sia che beviate sia che facciate qualsiasi altra cosa, fate tutto per la gloria di Dio. Non siate motivo di scandalo né ai Giudei, né ai Greci, né alla Chiesa di Dio; così come io mi sforzo di piacere a tutti in tutto, senza cercare il mio interesse ma quello di molti, perché giungano alla salvezza. Diventate miei imitatori, come io lo sono di Cristo. In cosa Cristo Gesù deve essere imitato? Nel dono della sua vita al Padre per la redenzione e la salvezza del mondo. Quando ancora gli Apostoli pensavano ognuno a come accrescere la gloria dinanzi agli altri Apostoli, Gesù offre loro se stesso come vero modello da imitare. Lui non è venuto per essere servito, ma per servire e dare la vita per la salvezza dell’uomo. Allora gli si avvicinò la madre dei figli di Zebedeo con i suoi figli e si prostrò per chiedergli qualcosa. Egli le disse: «Che cosa vuoi?». Gli rispose: «Di’ che questi miei due figli siedano uno alla tua destra e uno alla tua sinistra nel tuo regno». Rispose Gesù: «Voi non sapete quello che chiedete. Potete bere il calice che io sto per bere?». Gli dicono: «Lo possiamo». Ed egli disse loro: «Il mio calice, lo berrete; però sedere alla mia destra e alla mia sinistra non sta a me concederlo: è per coloro per i quali il Padre mio lo ha preparato». Gli altri dieci, avendo sentito, si sdegnarono con i due fratelli. Ma Gesù li chiamò a sé e disse: «Voi sapete che i governanti delle nazioni dóminano su di esse e i capi le opprimono. Tra voi non sarà così; ma chi vuole diventare grande tra voi, sarà vostro servitore e chi vuole essere il primo tra voi, sarà vostro schiavo. Come il Figlio dell’uomo, che non è venuto per farsi servire, ma per servire e dare la propria vita in riscatto per molti» (Mt 20,20-28).  Si fa tutto per la gloria di Dio quando si dona a Dio la vita tutta intera perché lui ne faccia un vero sacrificio e un olocausto di salvezza nel pieno, perfetto, santo compimento della sua volontà. Tutto questo può avvenire per la grazia di Cristo e la mozione dello Spirito Santo. Chi non vive in Cristo e nello Spirito, vivrà solo per la sua gloria. / LETTURA DEL  <u>VANGELO</u> / Venne da lui un lebbroso, che lo supplicava in ginocchio e gli diceva: «Se vuoi, puoi purificarmi!». La lebbra è malattia contagiosa e ci si salvaguardava da essa allontanando dalla comunità quanti ne erano infettati. I grandi maestri dello spirito hanno sempre visto nella lebbra il peccato. Una volta che si dona ad esso licenza di vivere nelle nostre membra, può divenire contagioso per tutta la comunità. L’Apostolo Paolo vede il peccato come vera lebbra, vero lievito. Quando ad esso si dona licenza di vivere in una comunità, tutti alla fine saranno infettati o lievitati da esso. Ecco quanto scrive Paolo nella sua Prima Lettera ai Corinzi: Si sente dovunque parlare di immoralità tra voi, e di una immoralità tale che non si riscontra neanche tra i pagani, al punto che uno convive con la moglie di suo padre. E voi vi gonfiate di orgoglio, piuttosto che esserne afflitti in modo che venga escluso di mezzo a voi colui che ha compiuto un’azione simile! Ebbene, io, assente con il corpo ma presente con lo spirito, ho già giudicato, come se fossi presente, colui che ha compiuto tale azione. Nel nome del Signore nostro Gesù, essendo radunati voi e il mio spirito insieme alla potenza del Signore nostro Gesù, questo individuo venga consegnato a Satana a rovina della carne, affinché lo spirito possa essere salvato nel giorno del Signore. Non è bello che voi vi vantiate. Non sapete che un po’ di lievito fa fermentare tutta la pasta? Togliete via il lievito vecchio, per essere pasta nuova, poiché siete azzimi. E infatti Cristo, nostra Pasqua, è stato immolato! Celebriamo dunque la festa non con il lievito vecchio, né con lievito di malizia e di perversità, ma con azzimi di sincerità e di verità (1Cor 5,1-8). Se si mette del lievito in della farina e poi la si impasta, tutta la pasta risulta lievitata. Se si mette un peccato nel corpo della comunità cristiana, alla fine tutta la comunità viene infettata. Sugli scandali Gesù ha parole forti. Meritano di essere ascoltate: Se il tuo occhio destro ti è motivo di scandalo, cavalo e gettalo via da te: ti conviene infatti perdere una delle tue membra, piuttosto che tutto il tuo corpo venga gettato nella Geènna. E se la tua mano destra ti è motivo di scandalo, tagliala e gettala via da te: ti conviene infatti perdere una delle tue membra, piuttosto che tutto il tuo corpo vada a finire nella Geènna (Mt 6,29-30). Chi invece scandalizzerà uno solo di questi piccoli che credono in me, gli conviene che gli venga appesa al collo una macina da mulino e sia gettato nel profondo del mare. Guai al mondo per gli scandali! È inevitabile che vengano scandali, ma guai all’uomo a causa del quale viene lo scandalo! Se la tua mano o il tuo piede ti è motivo di scandalo, taglialo e gettalo via da te. È meglio per te entrare nella vita monco o zoppo, anziché con due mani o due piedi essere gettato nel fuoco eterno. E se il tuo occhio ti è motivo di scandalo, cavalo e gettalo via da te. È meglio per te entrare nella vita con un occhio solo, anziché con due occhi essere gettato nella Geènna del fuoco (Mt 18,6-9). L’Apostolo Paolo esorta Tito, suo discepolo, a formare comunità cristiane nelle quali la sana moralità degli uni è stimolo per tutti gli altri. Tu però insegna quello che è conforme alla sana dottrina. Gli uomini anziani siano sobri, dignitosi, saggi, saldi nella fede, nella carità e nella pazienza. Anche le donne anziane abbiano un comportamento santo: non siano maldicenti né schiave del vino; sappiano piuttosto insegnare il bene, per formare le giovani all’amore del marito e dei figli, a essere prudenti, caste, dedite alla famiglia, buone, sottomesse ai propri mariti, perché la parola di Dio non venga screditata. Esorta ancora i più giovani a essere prudenti, offrendo te stesso come esempio di opere buone: integrità nella dottrina, dignità, linguaggio sano e irreprensibile, perché il nostro avversario resti svergognato, non avendo nulla di male da dire contro di noi. Esorta gli schiavi a essere sottomessi ai loro padroni in tutto; li accontentino e non li contraddicano, non rubino, ma dimostrino fedeltà assoluta, per fare onore in tutto alla dottrina di Dio, nostro salvatore. È apparsa infatti la grazia di Dio, che porta salvezza a tutti gli uomini e ci insegna a rinnegare l’empietà e i desideri mondani e a vivere in questo mondo con sobrietà, con giustizia e con pietà, nell’attesa della beata speranza e della manifestazione della gloria del nostro grande Dio e salvatore Gesù Cristo. Egli ha dato se stesso per noi, per riscattarci da ogni iniquità e formare per sé un popolo puro che gli appartenga, pieno di zelo per le opere buone. Questo devi insegnare, raccomandare e rimproverare con tutta autorità. Nessuno ti disprezzi! (Tt 2,1-15). Una comunità cristiana che si edifica con il buon esempio è lievito di conversione per il mondo intero. / LEGGIAMO IL TESTO DI Mc 1,40-45 / Venne da lui un lebbroso, che lo supplicava in ginocchio e gli diceva: «Se vuoi, puoi purificarmi!». Ne ebbe compassione, tese la mano, lo toccò e gli disse: «Lo voglio, sii purificato!». E subito la lebbra scomparve da lui ed egli fu purificato. E, ammonendolo severamente, lo cacciò via subito e gli disse: «Guarda di non dire niente a nessuno; va’, invece, a mostrarti al sacerdote e offri per la tua purificazione quello che Mosè ha prescritto, come testimonianza per loro». Ma quello si allontanò e si mise a proclamare e a divulgare il fatto, tanto che Gesù non poteva più entrare pubblicamente in una città, ma rimaneva fuori, in luoghi deserti; e venivano a lui da ogni parte. Il lebbroso nella sua grande umiltà chiede a Gesù di essere purificato. Per noi oggi sembra si stia compiendo quanto l’Apostolo Paolo scrive ai Tessalonicesi nella Seconda Lettera loro inviata: Nessuno vi inganni in alcun modo! Prima infatti verrà l’apostasia e si rivelerà l’uomo dell’iniquità, il figlio della perdizione, l’avversario, colui che s’innalza sopra ogni essere chiamato e adorato come Dio, fino a insediarsi nel tempio di Dio, pretendendo di essere Dio. Non ricordate che, quando ancora ero tra voi, io vi dicevo queste cose? E ora voi sapete che cosa lo trattiene perché non si manifesti se non nel suo tempo. Il mistero dell’iniquità è già in atto, ma è necessario che sia tolto di mezzo colui che finora lo trattiene. Allora l’empio sarà rivelato e il Signore Gesù lo distruggerà con il soffio della sua bocca e lo annienterà con lo splendore della sua venuta. La venuta dell’empio avverrà nella potenza di Satana, con ogni specie di miracoli e segni e prodigi menzogneri e con tutte le seduzioni dell’iniquità, a danno di quelli che vanno in rovina perché non accolsero l’amore della verità per essere salvati. Dio perciò manda loro una forza di seduzione, perché essi credano alla menzogna e siano condannati tutti quelli che, invece di credere alla verità, si sono compiaciuti nell’iniquità (2Ts 2,3-12). Questa rivelazione dell’Apostolo Paolo è carica di mistero. Tuttavia qualche luce emerge per noi da essa. Oggi non si chiede più a Cristo Gesù che ci liberi dalla lebbra del peccato. Neanche “l’Apostolo Paolo” chiede alla comunità di togliere di mezzo ad essa gli operatori di scandali attraverso la loro immoralità. Oggi non si lavora nelle nostre comunità per elevare gli uomini verso una santità eccelsa, avendo Cristo Gesù come vero modello da imitare. Oggi si lavora a dare diritto di verità, legalità, giustizia, santità ad ogni lebbra di peccato e di immoralità, di superstizione e di idolatria. Come si rende possibile tutto questo? Attraverso anche l’interpretazione della Scrittura Santa non con lo Spirito di Cristo Gesù e con la sua sapienza eterna, ma con lo spirito della falsità e dell’inganno. Le strategie dello spirito della menzogna sono molteplici. Per prima cosa si nota nei testi sacri, offerti per la Lettura nella sacra liturgia, una epurazione di tutto ciò che si riferisce agli interventi di Dio sulle azioni degli uomini. Il nostro Dio è divenuto un “pacioccone” nel suo cielo. Che gli uomini si sbranino pure! Alla fine saranno tutti accolti nel suo paradiso. Questa è oggi la “fede” che governa i cuori. Dio oggi è solo il Padre buono, il Padre di misericordia, il Padre del perdono, della pietà, della compassione, il Padre che accoglie l’uomo così come esso è, il Padre che non chiede più che l’uomo abbandoni la via del male e si incammini per la via del bene. In secondo luogo si è ben proceduto a leggere e a interpretare tutta la Scrittura con uno spirito di menzogna così raffinato da giungere a dichiarare “normalità” e “santità” anche i più orrendi e tristi mali oggettivi condannati dallo Spirito Santo in essa. Questo sottile e raffinato spirito di menzogna e di falsità oggi dichiara ogni atto dell’uomo vero, giusto, santo, fattibile, perché volontà di Dio. Nessuno si meravigli. Nessuno si stracci le vesti. Questo mistero di iniquità l’Apostolo Paolo lo mette già in luce nella Seconda Lettera ai Corinzi: Perciò, avendo questo ministero, secondo la misericordia che ci è stata accordata, non ci perdiamo d’animo. Al contrario, abbiamo rifiutato le dissimulazioni vergognose, senza comportarci con astuzia né falsificando la parola di Dio, ma annunciando apertamente la verità e presentandoci davanti a ogni coscienza umana, al cospetto di Dio. E se il nostro Vangelo rimane velato, lo è in coloro che si perdono: in loro, increduli, il dio di questo mondo ha accecato la mente, perché non vedano lo splendore del glorioso vangelo di Cristo, che è immagine di Dio. Noi infatti non annunciamo noi stessi, ma Cristo Gesù Signore: quanto a noi, siamo i vostri servitori a causa di Gesù. E Dio, che disse: «Rifulga la luce dalle tenebre», rifulse nei nostri cuori, per far risplendere la conoscenza della gloria di Dio sul volto di Cristo (2Cor 4,1-6). Oggi non si chiede più a Cristo Gesù che ci liberi dalla lebbra. Si chiede invece il diritto di dichiarare vera santità e giustizia la lebbra di ogni uomo. Così si è passati dalla santità, assenza di peccato, alla santità nel peccato, con il peccato, coltivando ogni peccato. Il peccato ormai non esiste più perché dichiarato atto buono dell’uomo conforme alla sua natura. Madre di Dio, Donna Immacolata, Vergine senza peccato, libera i cristiani da questo sottile spirito di menzogna, falsità, inganno. Aiutaci a giungere ad un sano e retto discernimento, perché sempre separiamo il bene dal male, la santità dal peccato. Tu verrai in nostro soccorso e noi ci potremo nuovamente rivestirci della santità di Gesù Signore. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
