<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / 28 gennaio, memoria si San Tommaso D'Aquino, presbitero e dottore della Chiesa.
</p>

<p>
<u>ANTIFONA</u> / In mezzo alla Chiesa gli ha aperto la bocca, il Signore lo ha colmato dello spirito di sapienza e d’intelligenza; gli ha fatto indossare una veste di gloria. (Sir 15,5) ♦ La bocca del giusto medita sapienza e la sua lingua esprime verità; la legge del suo Dio è nel suo cuore (Sal 36,30-31)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / O Dio, che hai reso grande san Tommaso [d’Aquino] per la ricerca della santità di vita e la passione per la sacra dottrina, donaci di comprendere i suoi insegnamenti e di imitare i suoi esempi. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Nella pienezza della fede, manteniamo senza vacillare la professione della nostra speranza per stimolarci a vicenda nella carità</b> / Dalla lettera agli Ebrei (Eb 10,19-25) / Fratelli, poiché abbiamo piena libertà di entrare nel santuario per mezzo del sangue di Gesù, via nuova e vivente che egli ha inaugurato per noi attraverso il velo, cioè la sua carne, e poiché abbiamo un sacerdote grande nella casa di Dio, accostiamoci con cuore sincero, nella pienezza della fede, con i cuori purificati da ogni cattiva coscienza e il corpo lavato con acqua pura. Manteniamo senza vacillare la professione della nostra speranza, perché è degno di fede colui che ha promesso. Prestiamo attenzione gli uni agli altri, per stimolarci a vicenda nella carità e nelle opere buone. Non disertiamo le nostre riunioni, come alcuni hanno l'abitudine di fare, ma esortiamoci a vicenda, tanto più che vedete avvicinarsi il giorno del Signore. / Parola di Dio.
</p>

<p>
<u>PSALMUS</u> / (Sal 23) <b>Noi cerchiamo il tuo volto, Signore</b> / Del Signore è la terra e quanto contiene: il mondo con i suoi abitanti. È lui che l'ha fondato sui mari e sui fiumi l'ha stabilito. R. / Chi potrà salire il monte del Signore? Chi potrà stare nel suo luogo santo? Chi ha mani innocenti e cuore puro, chi non si rivolge agli idoli. R. / Egli otterrà benedizione dal Signore, giustizia da Dio sua salvezza. Ecco la generazione che lo cerca, che cerca il tuo volto, Dio di Giacobbe. R.
</p>

<p>
<u>ACCLAMATIO</u> / Alleluia, alleluia / Lampada per i miei passi è la tua parola, luce sul mio cammino. (Sal 118,105) / Alleluia.
</p>

<p>
<u>VANGELO</u> / <b>La lampada viene per essere messa sul candelabro. Con la misura con la quale misurate sarà misurato a voi</b> / Dal Vangelo secondo Marco (Mc 4,21-25) / In quel tempo, Gesù diceva [alla folla]: «Viene forse la lampada per essere messa sotto il moggio o sotto il letto? O non invece per essere messa sul candelabro? Non vi è infatti nulla di segreto che non debba essere manifestato e nulla di nascosto che non debba essere messo in luce. Se uno ha orecchi per ascoltare, ascolti!». Diceva loro: «Fate attenzione a quello che ascoltate. Con la misura con la quale misurate sarà misurato a voi; anzi, vi sarà dato di più. Perché a chi ha, sarà dato; ma a chi non ha, sarà tolto anche quello che ha». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Fratelli, il Padre celeste, donandoci il suo Unigenito, ci ha indicato la via nuova della salvezza, l'unica che porta alla luce del suo volto. Sicuri del suo ascolto e del suo aiuto, diciamo: <b>Dona la tua benedizione, Signore.</b> / Alla Chiesa, che deve annunciare al mondo il vangelo del regno e testimoniarlo con la luce della carità. Noi ti invochiamo: / Alle guide del nostro tempo, che devono condurre la comunità umana sulle vie del vero e del bene. Noi ti invochiamo: / Agli educatori che, a imitazione dell'unico maestro, devono partecipare la libertà e la vita. Noi ti invochiamo: / A chi è indifferente o distratto, a chi misura a piccole dosi ciò che dona, a chi crede di non valer nulla. Noi ti invochiamo: / A chi, travolto da mille interessi, trascura di crescere interiormente e di maturare nella fede. Noi ti invochiamo: / Per coloro che cercano la verità. / Per chi ha ricevuto tanto dalla vita e dalla fede in Gesù. / Signore, tu che scruti nell'intimo e conosci i limiti e i desideri del cuore dell'uomo, assistici con la tua grazia, per amore di Cristo Gesù, nostro fratello e salvatore, che con te vive e regna nei secoli dei secoli. Amen.
</p>

<p>
<u>OFFERTORIO</u> / Sia a te gradito, o Dio, il sacrificio che ti offriamo con gioia nella memoria di san Tommaso, che ci ha insegnato a offrirti tutta la nostra vita in un unico canto di lode. Per Cristo nostro Signore.
</p>

<p>
<u>COMMUNIO</u> / Ecco il servo fedele e prudente, che il Signore ha messo a capo della sua famiglia, per nutrirla al tempo opportuno. ( Lc 12,42) ♦ Chi medita giorno e notte la legge del Signore, porterà frutto a suo tempo. (Sal 1,2-3)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / O Signore, che ci hai nutriti di Cristo, pane vivo, nella memoria di san Tommaso, formaci alla scuola del Vangelo, perché conosciamo la tua verità e la viviamo nella carità fraterna. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / San Francesco d'Assisi (1182-1226) fondatore dei Frati minori / Ammonizioni, 19-22.28; “A chi ha, sarà dato e a chi non ha, sarà tolto anche quello che ha” / Beato chi dà ogni bene al Signore.  Chi al contrario ne rivendica una parte per sé, costui nasconde in fondo a se stesso il denaro del Signore Dio, e quanto credeva di possedere gli sarà tolto (Mt 25, 18.28). Beato chi, nel momento in cui tutti lo lodano ed esaltano, non si reputa migliore di quando è ritenuto misero, semplice e spregevole. L'uomo infatti tanto vale quanto vale davanti a Dio; e non di più. (…) Beato l’uomo che trova piacere e felicità solo in ciò che ha fatto il Signore e che se ne serve con gioia per portare gli uomini all’amore di Dio. (…) Beato l'uomo che non parla continuamente di sé, solo per ricavarne qualche vantaggio e che non chiacchiera a vanvera, ma valuta attentamente ciò che deve dire e rispondere. Guai all'uomo che non sa tenere segreto il bene che il Signore gli ispira e se ne vanta davanti agli altri per guadagnarci, senza preoccuparsi di corrispondere con le opere buone. Costui ha già ricevuto la sua mercede in questa terra, e le sue parole contribuiscono ben poco al bene di chi le ascolta. (...) Beato l'uomo che mette da parte per il cielo (Mt 6,20) il bene che il Signore gli dona e non si preoccupa di farlo conoscere agli altri con l'intento di trarne vantaggio. Il Signore stesso provvederà a manifestare a chi crede il bene che il suo servitore avrà operato. Beato chi custodisce nel segreto del suo cuore i segreti che il Signore gli rivela.
</p>

<p>
<u>DIBRUNO-21</u> / Se uno ha orecchi per ascoltare, ascolti! (Mc 4,21-25) / Ragionare è vera natura dell’uomo. Come un albero per natura produce i suoi frutti, così anche l’uomo per natura deve produrre i frutti del suo ragionamento. Non ragiona, sragiona solo quando avviene la corruzione della sua natura e noi sappiamo che la corruzione è frutto del peccato. Più si pecca e più la natura viene corrotta. Ecco l’uomo così come è stato creato dal suo Signore e Dio: “Il Signore creò l’uomo dalla terra e ad essa di nuovo lo fece tornare. Egli assegnò loro giorni contati e un tempo definito, dando loro potere su quanto essa contiene. Li rivestì di una forza pari alla sua e a sua immagine li formò. In ogni vivente infuse il timore dell’uomo, perché dominasse sulle bestie e sugli uccelli. Ricevettero l’uso delle cinque opere del Signore, come sesta fu concessa loro in dono la ragione e come settima la parola, interprete delle sue opere. Discernimento, lingua, occhi, orecchi e cuore diede loro per pensare. Li riempì di scienza e d’intelligenza e mostrò loro sia il bene che il male. Pose il timore di sé nei loro cuori, per mostrare loro la grandezza delle sue opere, e permise loro di gloriarsi nei secoli delle sue meraviglie. Loderanno il suo santo nome per narrare la grandezza delle sue opere. Pose davanti a loro la scienza e diede loro in eredità la legge della vita, affinché riconoscessero che sono mortali coloro che ora esistono. Stabilì con loro un’alleanza eterna e fece loro conoscere i suoi decreti. I loro occhi videro la grandezza della sua gloria, i loro orecchi sentirono la sua voce maestosa. Disse loro: «Guardatevi da ogni ingiustizia!» e a ciascuno ordinò di prendersi cura del prossimo” (Sir 17,1-14). Il Libro della Sapienza chiama stolti per natura coloro che non giungono per la via del ragionamento a confessare la bellezza e la grandezza del loro Creatore contemplando le sue opere: “Davvero vani per natura tutti gli uomini che vivevano nell’ignoranza di Dio, e dai beni visibili non furono capaci di riconoscere colui che è, né, esaminandone le opere, riconobbero l’artefice. Ma o il fuoco o il vento o l’aria veloce, la volta stellata o l’acqua impetuosa o le luci del cielo essi considerarono come dèi, reggitori del mondo. Se, affascinati dalla loro bellezza, li hanno presi per dèi, pensino quanto è superiore il loro sovrano, perché li ha creati colui che è principio e autore della bellezza. Se sono colpiti da stupore per la loro potenza ed energia, pensino da ciò quanto è più potente colui che li ha formati. Difatti dalla grandezza e bellezza delle creature per analogia si contempla il loro autore. Tuttavia per costoro leggero è il rimprovero, perché essi facilmente s’ingannano cercando Dio e volendolo trovare. Vivendo in mezzo alle sue opere, ricercano con cura e si lasciano prendere dall’apparenza perché le cose viste sono belle. Neppure costoro però sono scusabili, perché, se sono riusciti a conoscere tanto da poter esplorare il mondo, come mai non ne hanno trovato più facilmente il sovrano?” (Sap 13,1-9). La stoltezza è frutto del peccato che corrompe la natura. / In quel tempo, Gesù diceva [alla folla]: «Viene forse la lampada per essere messa sotto il moggio o sotto il letto? O non invece per essere messa sul candelabro? Non vi è infatti nulla di segreto che non debba essere manifestato e nulla di nascosto che non debba essere messo in luce. Se uno ha orecchi per ascoltare, ascolti!». Diceva loro: «Fate attenzione a quello che ascoltate. Con la misura con la quale misurate sarà misurato a voi; anzi, vi sarà dato di più. Perché a chi ha, sarà dato; ma a chi non ha, sarà tolto anche quello che ha». / Cosa Gesù vuole che ogni uomo ascolti? Le verità da ascoltare sono due e sono due verità di natura. Chi accende una lampada l’accende perché dia luce e per questo va collocata in alto. Gesù ha acceso la luce del Vangelo. Questa luce non va nascosta. Va posta in un luogo dal quale può illuminare tutta la casa. Seconda verità: si raccoglie in misura della semina. Poco si semina, poco si raccoglie. Molto si semina, molto si raccoglie. Chi semina poca parola del Signore, raccoglierà poca conversione. Chi ne semina molta, raccoglierà molta conversione. Terza verità: chi semina carità e giustizia raccoglierà molto di più di ciò che ha seminato. Chi non semina, perde quello che pensa di poter conservare. Queste verità sono essenza della vita dell’uomo. / Madre della Redenzione, Angeli, Santi, fate che comprendiamo ogni Parola di Gesù. 
</p>

<p>
<u>SILVESTRINI-21</u> / La risurrezione di Cristo apre i nuovi tempi. Gesù, mediante la sua umanità trasfigurata dall'amore oblativo e dalla potenza di Dio, apre ai credenti una nuova via di incontro con Dio. L'esortazione fa leva sulle tre strutture fondamentali di ogni esistenza cristiana: la fede fiduciosa, quella connessa con il battesimo iniziale; la speranza certa, fondata sulla fedeltà di Dio; la carità sollecita, che si alimenta del reciproco sostegno comunitario e si traduce nelle opere di servizio fraterno. È un programma di vita cristiana sempre attuale e valido nella sua essenzialità, radicato nel nucleo della fede in cui si proclama Gesù Cristo, Figlio di Dio, unico mediatore della salvezza. Gesù ci ha aperto la strada verso la casa di Dio. Tocca a noi metterci in cammino, consapevoli, che dobbiamo essere degni della casa in cui siamo invitati. Là, alla fine dei tempi, ci incontreremo con Dio e vedremo il suo volto. Ci prepariamo a quel momento, facendo crescere in noi la fede, la speranza e la carità, che ci assìmilano a Cristo. La similitudine della lampada, identificata nella tradizione biblica con la parola di Dio, nel contesto della raccolta di sentenze del vangelo di Marco, si riferisce all'annuncio missionario del vangelo. Con la morte e resurrezione di Gesù è iniziato il tempo della proclamazione pubblica e universale del mistero del regno di Dio, affidato ai discepoli storici di Gesù. Anzi, la condizione per continuare ed essere destinatari della parola che salva, è la sua accoglienza e l'impegno a trasmetterla con fiducia e libertà. Questo è il primo frutto di quella parola seminata sulla terra buona. L'invito ad ascoltare e a capire la Parola di Dio si traduce nell'appello ecclesiale ad attuarla e comunicarla, perché se hai, ce l'hai per la condivisione, per donarla ad altri... e se non la condividi ti sarà tolta anche quella che ti è stata donata.
</p>

<p>
<u>LOYOLA-21</u> / Oggi Gesù ci parla del suo regno tramite un oggetto semplice: una lampada, anzi oggi forse ci è più familiare immaginare una lampadina. Ha forse un’utilità, se messa sotto un letto? No, ovviamente: ha senso solo se illumina le cose, le persone. Così è anche per la nostra vita, che assume un senso solo quando è donata al mondo e si spegne se si rintana in piccoli interessi e puerili egoismi. Non temiamo una vita luminosa, anche se sarà un po’ più “scomoda”: sarà luce per il mondo e vita vera per me! / In quale occasione ho sentito una gioia nel mio cuore, che mi ha reso luminoso? In quale luogo della mia vita mi sento luce per gli altri? Quali mie parti “buie” affido oggi al Signore? (Anna Laura Lucchi Filippo Zalambani)
</p>

<p>
<u>LettureBose</u> / Si fece piccolo con l'uomo / Dio ha preordinato tutte le cose per portare l'uomo alla perfezione e per la realizzazione e l'attuazione dei suoi disegni, affinché si manifesti la bontà, si compia la giustizia, la chiesa sia conformata all'immagine del Figlio suo (Rm 8,29), e alla fine, un giorno, l'uomo diventi perfettamente maturo per vedere e comprendere Dio. Se qui si obiettasse: "Forse Dio non avrebbe potuto creare l'uomo perfetto fin dall'inizio?", si sappia che a Dio, che è sempre identico a se stesso e increato, per quanto lo concerne, tutto è possibile, ma gli esseri creati, che hanno avuto in seguito un inizio, erano necessariamente inferiori a colui che li aveva fatti. Non era possibile infatti che fossero increati degli esseri che erano stati creati da poco; per questo non essendo increati sono privi della perfezione. Per il fatto che sono venuti all'esistenza in un tempo successivo sono bambini piccoli ed essendo piccoli non hanno appreso una condotta perfetta e non si sono esercitati in essa. Come la madre, infatti, può dare al bambino piccolo un cibo perfetto, ma questo non è ancora in grado di ricevere un nutrimento superiore alla sua età, così anche Dio poteva dare agli uomini la perfezione fin da principio, ma l'uomo non era in grado di riceverla poiché era un bambino. Per questo anche il nostro Signore è venuto a noi negli ultimi tempi per ricapitolare in se stesso ogni cosa, non come poteva lui, ma come noi potevamo vederlo. Egli, infatti, poteva venire a noi nella sua inenarrabile gloria, ma noi non potevamo portare la grandezza della sua gloria ... Il Verbo di Dio, che era perfetto, si fece piccolo con l'uomo, non per se stesso ma per la piccolezza dell'uomo e fu compreso così come l'uomo era capace di comprenderlo. (Ireneo di Lione, Contro le eresie IV,37,7-38,2) 
</p>

<p>
<u>FEGF1</u> / SULL’ORAZIONE di S.Teresa d’Avila nel XVI secolo / Del bene che attinge chi pratica l’orazione, intendo dire l’orazione mentale, hanno parlato molti santi e buoni scrittori. Ne sia ringraziato il Signore! E se così non fosse, per poco umile che io sia, non sono però tanto superba d’arrischiarmi io a parlarne. Posso dire soltanto quello di cui ho fatto esperienza, ed è che, per quanti peccati faccia, chi ha incominciato a praticare l’orazione non deve abbandonarla, essendo il mezzo con il quale potrà riprendersi, mentre senza di essa sarà molto più difficile. E che il demonio non abbia a tentarlo, come ha fatto con me, a lasciare l’orazione per umiltà; sia convinto che la parola di Dio non può mancare, che con un sincero pentimento e con il fermo proposito di non ritornare ad offenderlo si ristabilisce l’amicizia di prima ed egli ci fa le stesse grazie, anzi, a volte, molte di più, se il nostro pentimento lo merita. Quanto a coloro che non hanno ancora incominciato, io li scongiuro, per amore del Signore, di non privarsi di tanto bene. Qui non c’è nulla da temere, ma tutto da desiderare, perché, anche se non facessero progressi né si sforzassero d’esser perfetti, così da meritare le grazie e i favori che Dio riserva agli altri, per poco che guadagnassero, giungerebbero a conoscere il cammino del cielo; e, perseverando nell’orazione, spero molto per essi nella misericordia di Dio, che nessuno ha mai preso per amico senza esserne ripagato; per me l’orazione mentale non è altro se non un rapporto d’amicizia, un trovarsi frequentemente da soli a soli con chi sappiano che ci ama. E se voi ancora non l’amate (infatti, perché l’amore sia vero e l’amicizia durevole dev’esserci parità di condizioni e invece sappiamo che quella del Signore non può avere alcun difetto, mentre la nostra consiste nell’essere viziosi, sensuali, ingrati), cioè se non potete riuscire ad amarlo quanto si merita, non essendo egli della vostra condizione, nel vedere, però, quanto vi sia di vantaggio avere la sua amicizia e quanto egli vi ami, sopportate questa pena di stare a lungo con chi è tanto diverso da voi.
</p>

<p>
<u>FEGF2</u> / DIO NON CI CHIEDE ALTRO CHE LA CONVERSIONE di Anfilochio, vescovo / “Uno dei farisei invitò Gesù a mangiare da lui. Egli entrò nella casa del fariseo e si mise a tavola” (Lc 7,36). O grazia infinita, o ineffabile bontà! Egli è il medico che cura tutte le malattie, per giovare a tutti, cattivi e buoni, ingrati e riconoscenti. Per questo, invitato dal fariseo, entra in quella casa finora frequentata da empi. Dove c’era un fariseo, c’era una sentina del male, un covo di peccatori, la dimora della superbia. E nonostante quella casa fosse in simile stato, il Signore non rifiuta di entrarvi, e con ragione. Acconsente volentieri all’invito del fariseo, e lo fa con delicatezza, senza rimproverare la sua condotta, anzitutto perché vuole santificare gli invitati, l’ospite con la sua famiglia e la gioia della mensa. Poi perché sarebbe venuta la peccatrice e avrebbe manifestato il suo fervido e ardente anelito di penitenza; perciò acconsentì all’invito del fariseo, perché quella donna, deplorando i suoi peccati davanti agli scribi e ai farisei, insegnasse in che modo i peccatori devono riconciliarsi con Dio. “Ed ecco una donna, una peccatrice di quella città, stando dietro, presso i suoi piedi, piangendo cominciò a bagnarli di lacrime” (Lc 7,37-38). Lodiamo dunque questa donna, che s’è meritata l’onore di tutto il mondo: ha toccato quei piedi immacolati, ha ricevuto in sorte con Giovanni il corpo di Cristo. Questi, infatti, riposò sul Suo petto, dal quale doveva attingere la dottrina divina; lei invece abbracciò quei piedi che camminavano per noi. Cristo poi, che non giudica il peccato ma loda il pentimento, non punisce le colpe passate, ma guarda al futuro, non ricordando i peccati di lei onora la donna e loda il pentimento, giustifica le lacrime e premia il proposito. Il fariseo invece, vedendo il miracolo, ne ha l’anima scossa e spinto dall’invidia non crede al pentimento della donna, tacciandolo di ignoranza: “Se costui fosse un profeta, saprebbe chi e che specie di donna è colei che lo tocca” (Lc 7,39). Ma Cristo parla in questo modo al fariseo mormoratore: “Simone, ho una cosa da dirti” (Lc 7,40). O grazie ineffabile, o bontà infinita! Dio e l’uomo parlano insieme; Cristo gli presenta un problema e un insegnamento di bontà per vincere la malvagità di lui: “Ed egli: Maestro, dì pure”. “Un creditore aveva due debitori” (Lc 7,40-41). Ammira la sapienza di Dio: non parla della donna, perché costui non giri malignamente la risposta. “L’uno, dice, gli doveva cinquecento denari, l’altro cinquanta denari. Non avendo essi da restituire, condonò il debito a tutti e due” (Lc 7,41-42). Condonò a chi non aveva, non a chi non voleva. Altro infatti è non avere, altro non volere. Per esempio: Dio non chiede niente a noi se non il pentimento, perché vuole che siamo sempre lieti e che ci affrettiamo alla penitenza. Se quindi perdona a chi vuole pentirsi, dimostra che la nostra penitenza non è adeguata alla gravità dei nostri peccati: non riusciamo a pagare il debito non perché non vogliamo, ma perché non abbiamo la possibilità. “Non avendo essi da restituire condonò il debito a tutti e due. Chi dunque di loro lo amerà di più? Simone rispose: Suppongo quello a cui ha condonato di più. Gli disse Gesù: Hai giudicato bene; e, volgendosi verso la donna, disse a Simone: Vedi questa donna peccatrice, respinta da te e da me accolta? Da quando sono entrato non ha cessato di baciarmi i piedi. Per questo ti dico: le sono perdonati i suoi molti peccati (Lc 7,42-44.45.47). Tu, quando mi hai ricevuto come convitato, non mi hai onorato con un bacio, non mi hai profumato con l’unzione: questa invece, chiedendo perdono di tanti peccati, mi ha reso onore anche con le lacrime. Tutti voi dunque, qui presenti, imitate ciò che avete ascoltato ed emulate il pianto della peccatrice. Lavate il vostro corpo non con l’acqua ma con le lacrime: rivestitevi non di seta ma con la veste incorrotta della continenza, per conseguire la stessa gloria, rendendo grazie all’Agnello di Dio che toglie i peccati del mondo. A lui sia gloria, onore e adorazione col Padre e lo Spirito Santo, ora e sempre, nei secoli eterni. Amen.
</p>

<p>
<u>HomilyVoice-21</u> / PRIMA LETTURA / Manteniamo senza vacillare la professione della nostra speranza, perché è degno di fede colui che ha promesso. La speranza del mondo è Cristo Gesù. Lui è nostra speranza solo se siamo in Lui, viviamo con Lui, viviamo per Lui. Ecco come l’Apostolo Paolo parla della speranza nella sua Lettera ai Romani: Giustificati dunque per fede, noi siamo in pace con Dio per mezzo del Signore nostro Gesù Cristo. Per mezzo di lui abbiamo anche, mediante la fede, l’accesso a questa grazia nella quale ci troviamo e ci vantiamo, saldi nella speranza della gloria di Dio. E non solo: ci vantiamo anche nelle tribolazioni, sapendo che la tribolazione produce pazienza, la pazienza una virtù provata e la virtù provata la speranza. La speranza poi non delude, perché l’amore di Dio è stato riversato nei nostri cuori per mezzo dello Spirito Santo che ci è stato dato (Rm 5,1-5). Ritengo infatti che le sofferenze del tempo presente non siano paragonabili alla gloria futura che sarà rivelata in noi. L’ardente aspettativa della creazione, infatti, è protesa verso la rivelazione dei figli di Dio. La creazione infatti è stata sottoposta alla caducità – non per sua volontà, ma per volontà di colui che l’ha sottoposta – nella speranza che anche la stessa creazione sarà liberata dalla schiavitù della corruzione per entrare nella libertà della gloria dei figli di Dio. Sappiamo infatti che tutta insieme la creazione geme e soffre le doglie del parto fino ad oggi. Non solo, ma anche noi, che possediamo le primizie dello Spirito, gemiamo interiormente aspettando l’adozione a figli, la redenzione del nostro corpo. Nella speranza infatti siamo stati salvati. Ora, ciò che si spera, se è visto, non è più oggetto di speranza; infatti, ciò che uno già vede, come potrebbe sperarlo? Ma, se speriamo quello che non vediamo, lo attendiamo con perseveranza (Rm 8,18-25). Cosa è la speranza cristiana? È il frutto della nostra fede in Cristo Gesù il Vincitore del peccato e della morte. Questa è la nostra speranza: Cristo Gesù, avendo vinto il peccato e la morte, dona questa sua vittoria a tutti coloro che gli obbediscono. Perché noi dobbiamo credere che Gesù ci darà la sua vittoria sul peccato e sulla morte per la nostra fede in Lui? Perché il Padre lo ha promesso e il Padre che promette è sempre fedele ad ogni sua Parola. La nostra speranza nasce dalla fede in Cristo. La fede in Cristo nasce dalla fede nel Padre, che è il Padre del Signore nostro Gesù Cristo. Il fondamento della nostra speranza è il Padre nostro celeste, che ci chiama ad essere eredi in Cristo Gesù della sua gloria eterna. Quando venne la pienezza del tempo, Dio mandò il suo Figlio, nato da donna, nato sotto la Legge, per riscattare quelli che erano sotto la Legge, perché ricevessimo l’adozione a figli. E che voi siete figli lo prova il fatto che Dio mandò nei nostri cuori lo Spirito del suo Figlio, il quale grida: «Abbà! Padre!». Quindi non sei più schiavo, ma figlio e, se figlio, sei anche erede per grazia di Dio (Gal 4,4-7). Se perdiamo la fede nel Padre, perdiamo la fede in Cristo Gesù, perdiamo anche la vera speranza. Senza la nostra purissima fede in Dio Padre, tutte le nostre speranze sono vane, perché non sono vere. / LEGGIAMO Eb 10,19-25 / Fratelli, poiché abbiamo piena libertà di entrare nel santuario per mezzo del sangue di Gesù, via nuova e vivente che egli ha inaugurato per noi attraverso il velo, cioè la sua carne, e poiché abbiamo un sacerdote grande nella casa di Dio, accostiamoci con cuore sincero, nella pienezza della fede, con i cuori purificati da ogni cattiva coscienza e il corpo lavato con acqua pura. Manteniamo senza vacillare la professione della nostra speranza, perché è degno di fede colui che ha promesso. Prestiamo attenzione gli uni agli altri, per stimolarci a vicenda nella carità e nelle opere buone. Non disertiamo le nostre riunioni, come alcuni hanno l’abitudine di fare, ma esortiamoci a vicenda, tanto più che vedete avvicinarsi il giorno del Signore. La sorgente della nostra speranza è il Padre nostro celeste. Il Padre ha dato a noi il Figlio suo come nostra speranza. La nostra speranza non è però solo Cristo. La nostra speranza è in Cristo e si vive con Lui e per Lui. Se ci separiamo da Cristo siamo senza vera speranza. Questa verità mai va dimenticata. Resi forti di ogni fortezza secondo la potenza della sua gloria, per essere perseveranti e magnanimi in tutto, ringraziate con gioia il Padre che vi ha resi capaci di partecipare alla sorte dei santi nella luce. E lui che ci ha liberati dal potere delle tenebre e ci ha trasferiti nel regno del Figlio del suo amore, per mezzo del quale abbiamo la redenzione, il perdono dei peccati. Egli è immagine del Dio invisibile, primogenito di tutta la creazione, perché in lui furono create tutte le cose nei cieli e sulla terra, quelle visibili e quelle invisibili: Troni, Dominazioni, Principati e Potenze. Tutte le cose sono state create per mezzo di lui e in vista di lui. Egli è prima di tutte le cose e tutte in lui sussistono. Egli è anche il capo del corpo, della Chiesa. Egli è principio, primogenito di quelli che risorgono dai morti, perché sia lui ad avere il primato su tutte le cose. È piaciuto infatti a Dio che abiti in lui tutta la pienezza e che per mezzo di lui e in vista di lui siano riconciliate tutte le cose, avendo pacificato con il sangue della sua croce sia le cose che stanno sulla terra, sia quelle che stanno nei cieli. Un tempo anche voi eravate stranieri e nemici, con la mente intenta alle opere cattive; ora egli vi ha riconciliati nel corpo della sua carne mediante la morte, per presentarvi santi, immacolati e irreprensibili dinanzi a lui; purché restiate fondati e fermi nella fede, irremovibili nella speranza del Vangelo che avete ascoltato, il quale è stato annunciato in tutta la creazione che è sotto il cielo, e del quale io, Paolo, sono diventato ministro (Col 1,11-23). Oggi l’uomo ha deciso che Cristo Gesù debba essere allontanato dalla nostra vista. Qual è il frutto di questa decisione? La perdita della vera speranza. L’inondazione, più che il diluvio universale, di speranze false. Speranze di non vera salvezza. Speranze di non vera umanità. Speranze fondate sull’idolatria e sull’immoralità. Nessuna speranza potrà mai nascere da falsi diritti, perché fondati sul peccato e sulla trasgressione della legge del Signore. La nostra vera speranza è Cristo ed è in Cristo, per Cristo, con Cristo, nella sua verità, nella sua grazia, nella sua luce, nella sua giustizia, nella sua fedeltà, nella sua obbedienza. È questa professione di fede che dobbiamo mantenere salda. Se cadiamo dalla fede in Cristo, cadiamo dalla fede nel Padre e nello Spirito Santo, cadiamo dalla fede nella vera speranza. È falsa quella speranza che lavora per la costruzione di una fratellanza umana dalla quale si esclude Cristo Gesù, il solo corpo nel quale è stabilito che tutti gli uomini divengano fratelli, perché tutti figli del Padre nel Figlio suo Cristo Gesù. È falsa quella speranza che promette la felicità dell’uomo nell’elevazione del peccato a diritto e a dignità dell’uomo. È falsa quella speranza che lavora solo per il corpo dell’uomo, trascurando, ignorando, dimenticandosi della sua anima e del suo spirito. È falso tutto ciò che si costruisce senza Cristo Gesù, non in Cristo Gesù, non per Lui, non con Lui. È tutto falso perché il Padre solo Cristo Gesù ha dato a noi come nostra vera speranza. Questa purissima fede oggi si è persa. Urge che tutti ritorniamo in essa. Questa fede va posta sul lucerniere perché faccia luce a tutti coloro che sono nella casa del mondo. / LETTURA DEL VANGELO / Viene forse la lampada per essere messa sotto il moggio o sotto il letto? O non invece per essere messa sul candelabro? Luce del mondo è Cristo Gesù. Lui è Luce del mondo dall’istante stesso in cui il mondo ha iniziato ad esistere perché creato dal Verbo Eterno. Così parla lo Spirito Santo: In principio era il Verbo, e il Verbo era presso Dio e il Verbo era Dio. Egli era, in principio, presso Dio: tutto è stato fatto per mezzo di lui e senza di lui nulla è stato fatto di ciò che esiste. In lui era la vita e la vita era la luce degli uomini; la luce splende nelle tenebre e le tenebre non l’hanno vinta (Gv 1,1-5). Il Verbo, Luce eterna dalla Luce eterna che è il Padre, si è fatto carne e nella carne ha manifestato agli uomini la Luce eterna del Padre. Veniva nel mondo la luce vera, quella che illumina ogni uomo. Era nel mondo e il mondo è stato fatto per mezzo di lui; eppure il mondo non lo ha riconosciuto. Venne fra i suoi, e i suoi non lo hanno accolto (Gv 1,9-14). Dio infatti ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna. Dio, infatti, non ha mandato il Figlio nel mondo per condannare il mondo, ma perché il mondo sia salvato per mezzo di lui. Chi crede in lui non è condannato; ma chi non crede è già stato condannato, perché non ha creduto nel nome dell’unigenito Figlio di Dio. E il giudizio è questo: la luce è venuta nel mondo, ma gli uomini hanno amato più le tenebre che la luce, perché le loro opere erano malvagie. Chiunque infatti fa il male, odia la luce, e non viene alla luce perché le sue opere non vengano riprovate. Invece chi fa la verità viene verso la luce, perché appaia chiaramente che le sue opere sono state fatte in Dio» (Gv 3,16-21). Gesù allora disse: «È per un giudizio che io sono venuto in questo mondo, perché coloro che non vedono, vedano e quelli che vedono, diventino ciechi». Alcuni dei farisei che erano con lui udirono queste parole e gli dissero: «Siamo ciechi anche noi?». Gesù rispose loro: «Se foste ciechi, non avreste alcun peccato; ma siccome dite: “Noi vediamo”, il vostro peccato rimane» (Gv 11,39-41). Il cristiano, che è Luce creata per la Luce, nella Luce, con la Luce Eterna incarnata che è Cristo Gesù, deve brillare nel mondo come purissima luce di Cristo. Ecco l’altissima vocazione del cristiano: Essere nel mondo Luce di Cristo Gesù allo stesso modo che Gesù è Luce del Padre. Voi siete la luce del mondo; non può restare nascosta una città che sta sopra un monte, né si accende una lampada per metterla sotto il moggio, ma sul candelabro, e così fa luce a tutti quelli che sono nella casa. Così risplenda la vostra luce davanti agli uomini, perché vedano le vostre opere buone e rendano gloria al Padre vostro che è nei cieli (Mt 5,14-16). Il cristiano è in Cristo Luce di verità, giustizia, carità, speranza, misericordia, perdono, riconciliazione, pace, compassione, ogni virtù. Ecco come l’Apostolo Paolo esorta i Romani a vivere da veri figli della luce: Non siate debitori di nulla a nessuno, se non dell’amore vicendevole; perché chi ama l’altro ha adempiuto la Legge. Infatti: Non commetterai adulterio, non ucciderai, non ruberai, non desidererai, e qualsiasi altro comandamento, si ricapitola in questa parola: Amerai il tuo prossimo come te stesso. La carità non fa alcun male al prossimo: pienezza della Legge infatti è la carità. E questo voi farete, consapevoli del momento: è ormai tempo di svegliarvi dal sonno, perché adesso la nostra salvezza è più vicina di quando diventammo credenti. La notte è avanzata, il giorno è vicino. Perciò gettiamo via le opere delle tenebre e indossiamo le armi della luce. Comportiamoci onestamente, come in pieno giorno: non in mezzo a orge e ubriachezze, non fra lussurie e impurità, non in litigi e gelosie. Rivestitevi invece del Signore Gesù Cristo e non lasciatevi prendere dai desideri della carne (Rm 14,8-14). Ecco invece l’insegnamento dell’Apostolo Giovanni: Questo è il messaggio che abbiamo udito da lui e che noi vi annunciamo: Dio è luce e in lui non c’è tenebra alcuna. Se diciamo di essere in comunione con lui e camminiamo nelle tenebre, siamo bugiardi e non mettiamo in pratica la verità. Ma se camminiamo nella luce, come egli è nella luce, siamo in comunione gli uni con gli altri, e il sangue di Gesù, il Figlio suo, ci purifica da ogni peccato (1Gv 1,5-7). Come Cristo Gesù è Luce dalla Luce eterna del Padre per generazione eterna, così il cristiano deve essere Luce dalla Luce di Cristo Gesù, in Cristo, con Cristo, per Cristo, per creazione ininterrotta dello Spirito Santo. Se il cristiano si separa da Cristo, non vive in Cristo, con Cristo e per Cristo, lo Spirito Santo non lo può più creare come Luce di Cristo e lui ritorna ad essere tenebra. La lampada del corpo è l’occhio; perciò, se il tuo occhio è semplice, tutto il tuo corpo sarà luminoso; ma se il tuo occhio è cattivo, tutto il tuo corpo sarà tenebroso. Se dunque la luce che è in te è tenebra, quanto grande sarà la tenebra! (Mt 6,22-23). / LEGGIAMO IL TESTO DI Mc 4,21-25 / Diceva loro: «Viene forse la lampada per essere messa sotto il moggio o sotto il letto? O non invece per essere messa sul candelabro? Non vi è infatti nulla di segreto che non debba essere manifestato e nulla di nascosto che non debba essere messo in luce. Se uno ha orecchi per ascoltare, ascolti!». Diceva loro: «Fate attenzione a quello che ascoltate. Con la misura con la quale misurate sarà misurato a voi; anzi, vi sarà dato di più. Perché a chi ha, sarà dato; ma a chi non ha, sarà tolto anche quello che ha». Il cristiano, in Cristo, con Cristo, per Cristo, dallo Spirito Santo è creato vera luce del mondo. È creato vera luce del mondo nell’anima, nello spirito, nel corpo. Se fosse solo luce nell’anima, potrebbe anche nascondere la sua luce. Ma lui è creato luce anche nel suo spirito. Ora lo spirito non può rimanere invisibile. È sufficiente che il cristiano manifesti un solo pensiero, operi una sola scelta, faccia un solo discernimento, e subito si manifesterà la sua luce, se lui è luce in Cristo, o si rivelerà la sua tenebra, se lui è ritornato ad essere tenebra. In più è anche corpo. Se il suo corpo è governato dalla concupiscenza della carne, dalla concupiscenza degli occhi, dai molteplici vizi, dalla trasgressione della Legge del Signore, lui è tenebra. Se invece è governato dalle virtù, dal dominio dei suoi istinti, dalla vittoria su ogni tentazione, Lui è vera luce nel Signore. L’Apostolo Paolo così rivela questa verità ai Galati. Vi dico dunque: camminate secondo lo Spirito e non sarete portati a soddisfare il desiderio della carne. La carne infatti ha desideri contrari allo Spirito e lo Spirito ha desideri contrari alla carne; queste cose si oppongono a vicenda, sicché voi non fate quello che vorreste. Ma se vi lasciate guidare dallo Spirito, non siete sotto la Legge. Del resto sono ben note le opere della carne: fornicazione, impurità, dissolutezza, idolatria, stregonerie, inimicizie, discordia, gelosia, dissensi, divisioni, fazioni, invidie, ubriachezze, orge e cose del genere. Riguardo a queste cose vi preavviso, come già ho detto: chi le compie non erediterà il regno di Dio. Il frutto dello Spirito invece è amore, gioia, pace, magnanimità, benevolenza, bontà, fedeltà, mitezza, dominio di sé; contro queste cose non c’è Legge. Quelli che sono di Cristo Gesù hanno crocifisso la carne con le sue passioni e i suoi desideri. Perciò se viviamo dello Spirito, camminiamo anche secondo lo Spirito. Non cerchiamo la vanagloria, provocandoci e invidiandoci gli uni gli altri (Gal 5,16-26). Se il cristiano è Luce dalla Luce, nella Luce, con la Luce, per la Luce di Cristo Gesù, potrà mai mettere sotto il moggio la sua Luce? Se la mette sotto il moggio, è segno che lui è divenuto tenebre. Ha abbandonato la sua luce ed è ritornato nel buio nel quale era prima di aver conosciuto Gesù Signore. Vale anche per noi il severo ammonimento dell’Apostolo Pietro: Ci sono stati anche falsi profeti tra il popolo, come pure ci saranno in mezzo a voi falsi maestri, i quali introdurranno fazioni che portano alla rovina, rinnegando il Signore che li ha riscattati. Attirando su se stessi una rapida rovina, molti seguiranno la loro condotta immorale e per colpa loro la via della verità sarà coperta di disprezzo. Nella loro cupidigia vi sfrutteranno con parole false; ma per loro la condanna è in atto ormai da tempo e la loro rovina non si fa attendere. Costoro, irragionevoli e istintivi, nati per essere presi e uccisi, bestemmiando quello che ignorano, andranno in perdizione per la loro condotta immorale, subendo il castigo della loro iniquità. Essi stimano felicità darsi ai bagordi in pieno giorno; scandalosi e vergognosi, godono dei loro inganni mentre fanno festa con voi, hanno gli occhi pieni di desideri disonesti e, insaziabili nel peccato, adescano le persone instabili, hanno il cuore assuefatto alla cupidigia, figli di maledizione! Con discorsi arroganti e vuoti e mediante sfrenate passioni carnali adescano quelli che da poco si sono allontanati da chi vive nell’errore. Promettono loro libertà, mentre sono essi stessi schiavi della corruzione. L’uomo infatti è schiavo di ciò che lo domina. Se infatti, dopo essere sfuggiti alle corruzioni del mondo per mezzo della conoscenza del nostro Signore e salvatore Gesù Cristo, rimangono di nuovo in esse invischiati e vinti, la loro ultima condizione è divenuta peggiore della prima. Meglio sarebbe stato per loro non aver mai conosciuto la via della giustizia, piuttosto che, dopo averla conosciuta, voltare le spalle al santo comandamento che era stato loro trasmesso. Si è verificato per loro il proverbio: «Il cane è tornato al suo vomito e la scrofa lavata è tornata a rotolarsi nel fango» (2Pt 2,1-22). Nasconde la Luce di Cristo e Cristo Luce del mondo chi non è Luce. Chi è Luce mai potrà nascondere la Luce. / Vergine della Luce, aiuta ogni discepolo di Gesù perché cresca di Luce in Luce, affinché il mondo veda la Luce di Cristo in Lui, e si converta a Cristo Luce del mondo. Amen.  
</p>


<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
