<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>Martedì</h1>-->
<h3>Martedì</h3>

<p>
I Settimana del Tempo di Avvento
</p>

<p>
ANTIFONA D'INGRESSO / Il Signore verrà, e tutti i santi con lui: / in quel giorno splenderà una grande luce. (Zc 14,5.7)
</p>

<p>
COLLETTA / Accogli, o Padre, le preghiere della tua Chiesa e soccorrici nelle fatiche e nelle prove della vita; la venuta del Cristo tuo Figlio ci liberi dal male antico che è in noi e ci conforti con la sua presenza. Per il nostro Signore...
</p>

<p>
PRIMA LETTURA / Dal libro del profeta Isaia. (Is 11, 1-10) / In quel giorno, / un germoglio spunterà dal tronco di Iesse, / un virgulto germoglierà dalle sue radici. / Su di lui si poserà lo spirito del Signore, / spirito di sapienza e d'intelligenza, / spirito di consiglio e di fortezza, / spirito di conoscenza e di timore del Signore. / Si compiacerà del timore del Signore. / Non giudicherà secondo le apparenze / e non prenderà decisioni per sentito dire; / ma giudicherà con giustizia i miseri / e prenderà decisioni eque per gli umili della terra. / Percuoterà il violento con la verga della sua bocca, / con il soffio delle sue labbra ucciderà l'empio. / La giustizia sarà fascia dei suoi lombi / e la fedeltà cintura dei suoi fianchi. / Il lupo dimorerà insieme con l'agnello; / il leopardo si sdraierà accanto al capretto; / il vitello e il leoncello pascoleranno insieme / e un piccolo fanciullo li guiderà. / La mucca e l'orsa pascoleranno insieme; / i loro piccoli si sdraieranno insieme. / Il leone si ciberà di paglia, come il bue. / Il lattante si trastullerà sulla buca della vipera; / il bambino metterà la mano nel covo del serpente velenoso. / Non agiranno più iniquamente né saccheggeranno / in tutto il mio santo monte, / perché la conoscenza del Signore riempirà la terra / come le acque ricoprono il mare. / In quel giorno avverrà / che la radice di Iesse sarà un vessillo per i popoli. / Le nazioni la cercheranno con ansia. / La sua dimora sarà gloriosa. / C: Parola di Dio. / A: Rendiamo grazie a Dio.
</p>

<p>
SALMO RESPONSORIALE / (Sal.71) RIT: Nei suoi giorni fioriranno giustizia e pace. / O Dio, affida al re il tuo diritto, / al figlio di re la tua giustizia; / egli giudichi il tuo popolo secondo giustizia / e i tuoi poveri secondo il diritto. / / Nei suoi giorni fiorisca il giusto / e abbondi la pace, / finché non si spenga la luna. / E dòmini da mare a mare, / dal fiume sino ai confini della terra. / / Perché egli libererà il misero che invoca / e il povero che non trova aiuto. / Abbia pietà del debole e del misero / e salvi la vita dei miseri. / / Il suo nome duri in eterno, / davanti al sole germogli il suo nome. / In lui siano benedette tutte le stirpi della terra / e tutte le genti lo dicano beato.
</p>

<p>
CANTO AL VANGELO / Alleluia, Alleluia. / Ecco, viene il Signore nostro Dio con potenza grande, / illuminerà gli occhi dei suoi servi. / Alleluia.
</p>

<p>
VANGELO / Dal Vangelo secondo Luca (Lc 10, 21-24) /In quella stessa ora Gesù esultò di gioia nello Spirito Santo e disse: «Ti rendo lode, o Padre, Signore del cielo e della terra, perché hai nascosto queste cose ai sapienti e ai dotti e le hai rivelate ai piccoli. Sì, o Padre, perché così hai deciso nella tua benevolenza. Tutto è stato dato a me dal Padre mio e nessuno sa chi è il Figlio se non il Padre, né chi è il Padre se non il Figlio e colui al quale il Figlio vorrà rivelarlo». E, rivolto ai discepoli, in disparte, disse: «Beati gli occhi che vedono ciò che voi vedete. Io vi dico che molti profeti e re hanno voluto vedere ciò che voi guardate, ma non lo videro, e ascoltare ciò che voi ascoltate, ma non lo ascoltarono». / C: Parola del Signore. / A: Lode a Te o Cristo.
</p>

<p>
PREGHIERA DEI FEDELI / Dio si rivela ai semplici e ai piccoli. Desiderosi di accogliere e comprendere il suo mistero, lo preghiamo dicendo: Signore, donaci occhi che vedono. / Signore, tu sei la nostra pace: concedi alla tua Chiesa di essere comunità convertita e riconciliata. Preghiamo: / Signore, tu hai un disegno d'amore per ogni uomo: concedici di scoprire in esso la nostra dignità e la fonte della nostra fratellanza. Preghiamo: / Signore, i lupi continuano a divorare gli agnelli: blocca la mano al prepotente e sostieni chi patisce ingiustizia. Preghiamo: / Signore, hai ridato vigore al tronco di Jesse: fa' nascere dalla nostra epoca, intaccata da virus di morte, nuovi germogli di speranza e di vita. Preghiamo: / Signore, hai fatto dei piccoli gli interlocutori prediletti del tuo regno: fa' che tutti i bambini trovino amore, accoglienza, protezione e rispetto. Preghiamo: / Per quanti hanno il compito di amministrare la giustizia. / Per quanti sono in ricerca di capire e di vedere. / Padre santo, che con la venuta del tuo Figlio ci hai ricolmato dei doni dello Spirito, rendici tuoi veri discepoli per annunciare ai poveri la salvezza, la libertà ai prigionieri e al mondo intero la pace. Per Cristo nostro Signore. Amen.
</p>

<p>
SULLE OFFERTE / Ti siano gradite, Signore, le nostre umili offerte e preghiere; all'estrema povertà dei nostri meriti supplica l'aiuto della tua misericordia. Per Cristo nostro Signore. / Oppure: / Guarda con bontà, Signore, la nostra offerta, perché il mistero che celebriamo ci liberi da ogni colpa e ci renda santi per il tuo servizio. Per Cristo nostro Signore.
</p>

<p>
PREFAZIO / (Cristo, Signore e giudice della storia) È veramente giusto renderti grazie e innalzare a te l’inno di benedizione e di lode, Padre onnipotente, principio e fine di tutte le cose. Tu ci hai nascosto il giorno e l’ora, in cui il Cristo tuo Figlio, Signore e giudice della storia, apparirà sulle nubi del cielo rivestito di potenza e splendore. In quel giorno tremendo e glorioso passerà il mondo presente e sorgeranno cieli nuovi e terra nuova. Ora egli viene incontro a noi in ogni uomo e in ogni tempo, perché lo accogliamo nella fede e testimoniamo nell’amore la beata speranza del suo regno. Nell’attesa del suo ultimo avvento, insieme agli angeli e ai santi, cantiamo unanimi l’inno della tua gloria: Santo...
</p>

<p>
ANTIFONA ALLA COMUNIONE / Il Signore, giusto giudice, / darà la corona di giustizia / a coloro che attendono con amore la sua venuta. ( 2Tm 4,8) / Oppure: / “Io ti rendo lode, o Padre, / che hai nascosto i misteri del regno ai sapienti / e li hai rivelati ai piccoli”. ( Lc 10,21)
</p>

<p>
DOPO LA COMUNIONE / O Dio, che in questo sacramento ci hai nutriti con il pane della vita, insegnaci a valutare con sapienza i beni della terra, nella continua ricerca dei beni del cielo. Per Cristo nostro Signore. / Oppure: / O Dio, che ci hai nutriti con il pane della vita eterna, confermaci nel tuo amore, perché possiamo camminare verso di te nella vita nuova. Per Cristo nostro Signore
</p>


<hr>

<p>
Evangelizo / San Carlo Borromeo (1538-1584) vescovo, Lettera pastorale / "Beati gli occhi che vedono ciò che voi vedete" / Ecco, miei diletti, questo tempo celebrato con tanto fervore, e, come dice lo Spirito Santo, tempo del favore divino (Is 61,2; Lc 4,19), periodo di salvezza, di pace e di riconciliazione; tempo invocato con ardente desiderio dai voti e dalle aspirazioni pressanti degli antichi profeti e patriarchi, e che è stato visto infine dal giusto Simeone con una gioia traboccante (Lc 2,26s). Poiché è stato sempre celebrato dalla Chiesa con tanto fervore, anche noi dobbiamo trascorrerlo religiosamente nelle lodi e azioni di grazie rivolte all'eterno Padre per la misericordia che ha manifestato in questo mistero. / Il fatto che venga rivissuto ogni anno dalla Chiesa ci esorta a rinnovare incessantemente il ricordo di tanto amore verso di noi. Esso ci insegna anche che l'avvento di Cristo non ha giovato soltanto a coloro che vivevano all'epoca del Salvatore, ma che la sua forza doveva essere comunicata anche a noi tutti; sempre che noi vogliamo, per mezzo della fede e dei sacramenti, accogliere la grazia che Egli ci ha meritata e dirigere la nostra vita secondo questa grazia nell'obbedienza a Lui.
</p>

<p>
DiBruno / Di Mons. Costantino Di Bruno assistente centrale del Movimento Apostolico / Tutto è stato dato a me dal Padre mio / (Is 11,1-10; Sal 71,1-2.7-8.12-13.17; Lc 10,21-24) / Ieri il centurione ci ha rivelato che Gesù è il Comandante Supremo di tutta la creazione. Tutto è sottoposto all’obbedienza ad ogni Parola che esce dalla sua bocca. Lui dice e le cose avvengono sono il suo comando. Ogni suo ordine è legge per ogni cosa che esiste sulla terra, nei cieli, negli abissi del mare. Oggi Gesù stesso ci rivela quale è il fondamento di questa sua onnipotenza, che non è solo sulla creazione, ma è anche in ordine alla conoscenza e alla rivelazione del Padre e del suo mistero: “Ti rendo lode, o Padre, Signore del cielo e della terra, perché hai nascosto queste cose ai sapienti e ai dotti e le hai rivelate ai piccoli. Sì, o Padre, perché così hai deciso nella tua benevolenza. Tutto è stato dato a me dal padre mio e nessuno sa chi è il Figlio se non il Padre, né chi è il Padre se non il Figlio e colui al quale il Figlio vorrà rivelarlo”. Fonte di ogni cosa nell’eternità e nel tempo e dopo il tempo è il Padre. Il Padre è Padre perché ha generato nell’oggi dell’eternità, in principio, da sempre, il suo Figlio Unigenito. Non solo il Padre ha generato il Figlio, ma ha anche messo tutto se stesso nel Figlio. Tutto Lui opera per mezzo del Figlio. Il Padre nulla fa senza il Figlio. Padre e Figlio vivono di conoscenza eterna. Nella comunione dello Spirito Santo il Padre è tutto nel Figlio. Il Figlio è tutto nel Padre. Questa è la verità del Padre e del Figlio. / Chi dice questa parole non è il Verbo Eterno prima dell’incarnazione. È il Figlio Unigenito del Padre che si è fatto carne nel seno della Vergine Maria. È il Verbo Incarnato che ha ricevuto tutto dal Padre. È Lui il solo vero Rivelatore del Padre, il solo che lo può manifestare perché è il solo che lo conosce. Dio nessuno lo ha mai visto. Il Figlio Unigenito che è nel seno del Padre ce lo ha rivelato. Se questa affermazione di Gesù è vera, se la parola del Vangelo è luce eterna per noi, nessuno potrà mai né separare Cristo Gesù dal Padre e il Padre da Cristo, chi lo facesse commetterebbe un peccato gravissimo contro la verità eterna del Padre e del Figlio, né può mai pensare, affermare, dire, insegnare che Cristo non è necessario per andare al Padre. Senza Cristo non si conosce il vero Dio. Solo Lui lo conosce e solo Lui lo può rivelare. Senza Cristo non si può andare al Padre, perché al Padre si va per mezzo di Lui. Questa fede va riaccesa nel cuore di ogni credente. Soprattutto vanno smentiti tutti i falsi profeti che oggi stanno rovinando la purezza della fede evangelica con le loro teorie filosofiche e psicologiche, antropologiche e di ogni altra scienza umana, con le quali si vuole sostituire la purissima rivelazione di Gesù Signore. Cristo è la luce. L’uomo è nelle tenebre. La Parola di Gesù è verità. La parola degli uomini è falsità, menzogna. / In quella stessa ora Gesù esultò di gioia nello Spirito Santo e disse: «Ti rendo lode, o Padre, Signore del cielo e della terra, perché hai nascosto queste cose ai sapienti e ai dotti e le hai rivelate ai piccoli. Sì, o Padre, perché così hai deciso nella tua benevolenza. Tutto è stato dato a me dal Padre mio e nessuno sa chi è il Figlio se non il Padre, né chi è il Padre se non il Figlio e colui al quale il Figlio vorrà rivelarlo». E, rivolto ai discepoli, in disparte, disse: «Beati gli occhi che vedono ciò che voi vedete. Io vi dico che molti profeti e re hanno voluto vedere ciò che voi guardate, ma non lo videro, e ascoltare ciò che voi ascoltate, ma non lo ascoltarono». / A nulla serve celebrare l’Avvento del Signore se non collochiamo sul candelabro della Chiesa questa purissima fede in Cristo Gesù, il solo vero Rivelatore del Padre. Poiché dalla verità del Padre è ogni altra verità, se noi siamo nell’ignoranza del Padre, nulla possiamo conoscere né di Cristo Gesù, né della Chiesa, né dell’uomo, né del mistero dell’eternità e neanche di quanto avviene nel tempo. Senza la luce che viene da Gesù Signore siamo condannati a camminare nelle tenebre. Si può celebrare un Natale di tenebre, se il Natale è luce purissima? Si può dalla falsità e dalla menzogna celebrare il mistero della più pura verità? Senza la verità del Padre, verità di Cristo, anche la liturgia diviene falsità, inganno, menzogna. Ma oggi il cristiano tutto vive e tutto celebra dalla falsità: del Padre, di Cristo, dei sacramenti, della Chiesa, del Vangelo, del peccato, della grazia, della vita, della morte. Urge ritornare alla verità di Cristo Gesù. / Madre di Dio, Angeli, Santi, immergete cuori e menti dei cristiani nella luce di Gesù. 
</p>

<p>
Carmelitani / Il testo di oggi rivela il fondo del cuore di Gesù, il motivo della sua allegria. I discepoli erano andati in missione, e quando tornano, condividono con Gesù l’allegria della loro esperienza missionaria (Lc 10,17-21). Il motivo dell’allegria di Gesù è l’allegria degli amici. Nell’ascoltare la loro esperienza e nel percepire la loro allegria, anche Gesù sente una profonda allegria. Il motivo dell’allegria di Gesù è il benessere degli altri. Non è un’allegria superficiale. Viene dallo Spirito Santo. Il motivo dell’allegria è che i discepoli e le discepole sperimenteranno qualcosa di Gesù durante la loro esperienza missionaria. Gesù li chiama “piccoli”. Chi sono i “piccoli”? Sono i settantadue discepoli (Lc 10,1) che ritornano dalla missione: padri e madri di famiglia, ragazzi e ragazze, sposati e nubili, vecchi e giovani. Loro non sono dottori. Sono persone semplici, senza molti studi che capiscono le cose di Dio meglio dei dottori. “Sì, Padre, perché così a te è piaciuto!” Frase molto seria. Piace al Padre che i dottori ed i saggi non capiscano le cose del Regno e che le capiscano invece i piccoli. Quindi, se i grandi vogliono capire le cose del Regno, devono diventare discepoli dei piccoli! Gesù li guarda e dice: “Beati voi!” E perché sono felici? Perché stanno vedendo cose che i profeti vorrebbero vedere, ma non ci riescono. E cosa vedranno? Saranno capaci di percepire l’azione del Regno nelle cose comuni della vita: curare i malati, consolare gli afflitti, espellere i mali dalla vita.
</p>

<p>
GetUpAndWalk / La relazione d’amore che Dio desidera instaurare con ciascuno di noi non è per pochi eletti, per chi ha delle caratteristiche particolari, è dotto o sapiente. Non sono necessari dei requisiti per essere amati da Dio. Il suo è l’amore incondizionato di un padre verso i propri figli. Non dobbiamo essere i migliori, i più intelligenti, quelli col lavoro più figo o la posizione sociale rilevante. Coloro che entrano più in profondità nella relazione col Signore sono i piccoli. Chi sono nel concreto? Siamo tutti noi, quando ci mettiamo alla presenza del Signore per quello che siamo, nella nostra semplicità senza maschere, e sappiamo lasciare spazio a lui. Essere piccoli non significa che le cose che abbiamo, i nostri talenti, desideri, aspirazioni, quello per cui lavoriamo o i risultati che abbiamo ottenuto non sono importanti. Tutt’altro. Ma significa riconoscere che l’amore di Dio Padre per noi figli è gratuito ed infinito e va al di là di quello che noi possiamo dare. Guardando all’azione di Dio nelle nostre vite scopriamo che è vero: il canale per cui entra il Signore sono proprio le nostre fragilità, i luoghi dove abbiamo più bisogno di essere amati e dove, alla fin fine, siamo disponibili a lasciare spazio a Lui. Allora possiamo considerarci beati, perché davvero è il più alto desiderio di ogni uomo e donna essere amato così. (Daniele Ferron SJ)
</p>

<p>
Preghiamo / Gesù nostra pace, attraverso lo Spirito Santo, / tu sei con noi sempre. / E, nel più profondo della nostra anima, / c'è lo stupore di una presenza. / La nostra preghiera può essere molto povera, / ma tu preghi dentro di noi.
</p>

<span class="backlinks">
</span>

</div>
</div>
</body>
</html>
