<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>VERBUM</h1>-->
<h1>VERBUM</h1>

<p>
<u>HODIE</u> / Giovedì della II Settimana del Tempo di Avvento
</p>

<p>
<u>ANTIFONA</u> / Tu sei vicino, o Signore, e tutte le tue vie sono verità; fin dal principio, dalle tue testimonianze ho conosciuto che in eterno tu sei. (Sal 118,151-152)
</p>

<p>
<u>COLLETTA</u> / Ridesta i nostri cuori, o Padre, a preparare le vie del tuo Figlio unigenito, e fa’ che, per la sua venuta, possiamo servirti con purezza di spirito. Per il nostro Signore Gesù Cristo.
</p>

<p>
<u>LETTURA1</u> / <b>Io sono il tuo redentore, il Santo d'Israele</b> / Dal libro del profeta Isaìa (Is 41,13-20) / Io sono il Signore, tuo Dio, e ti tengo per la destra e ti dico: «Non temere, io ti vengo in aiuto». Non temere, vermiciattolo di Giacobbe, larva d'Israele; io vengo in tuo aiuto - oràcolo del Signore -, tuo redentore è il Santo d'Israele. / Ecco, ti rendo come una trebbia acuminata, nuova, munita di molte punte; tu trebbierai i monti e li stritolerai, ridurrai i colli in pula. Li vaglierai e il vento li porterà via, il turbine li disperderà. Tu, invece, gioirai nel Signore, ti vanterai del Santo d'Israele. I miseri e i poveri cercano acqua ma non c'è; la loro lingua è riarsa per la sete. Io, il Signore, risponderò loro, io, Dio d'Israele, non li abbandonerò. Farò scaturire fiumi su brulle colline, fontane in mezzo alle valli; cambierò il deserto in un lago d'acqua, la terra arida in zona di sorgenti. Nel deserto pianterò cedri, acacie, mirti e ulivi; nella steppa porrò cipressi, olmi e abeti; perché vedano e sappiano, considerino e comprendano a un tempo che questo ha fatto la mano del Signore, lo ha creato il Santo d'Israele. / Parola di Dio.
</p>

<p>
<u>PSALMUS</u> / Sal 144 (145) <b>Il Signore è misericordioso e grande nell'amore</b> / O Dio, mio re, voglio esaltarti e benedire il tuo nome in eterno e per sempre. Buono è il Signore verso tutti, la sua tenerezza si espande su tutte le creature. / Ti lodino, Signore, tutte le tue opere e ti benedicano i tuoi fedeli. Dicano la gloria del tuo regno e parlino della tua potenza. / Facciano conoscere agli uomini le tue imprese e la splendida gloria del tuo regno. Il tuo regno è un regno eterno, il tuo dominio si estende per tutte le generazioni.
</p>

<p>
<u>ALLELUIA</u> / Alleuia, alleluia / Stillate, cieli, dall'alto e le nubi facciano piovere il Giusto; si apra la terra e germogli il Salvatore. (Is 45,8) / Alleuia.
</p>

<p>
<u>VANGELO</u> / <b>Non ci fu uomo più grande di Giovanni Battista</b> / Dal Vangelo secondo Matteo (Mt 11,11-15) / In quel tempo, Gesù disse alle folle: «In verità io vi dico: fra i nati da donna non è sorto alcuno più grande di Giovanni il Battista; ma il più piccolo nel regno dei cieli è più grande di lui. Dai giorni di Giovanni il Battista fino ad ora, il regno dei cieli subisce violenza e i violenti se ne impadroniscono. Tutti i Profeti e la Legge infatti hanno profetato fino a Giovanni. E, se volete comprendere, è lui quell'Elìa che deve venire. Chi ha orecchi, ascolti!». / Parola del Signore.
</p>

<p>
<u>OREMUS</u> / La Parola di Dio ci ha ricordato le meraviglie che il Signore continuamente compie nella nostra vita. Con cuore grato preghiamo dicendo: <b>Noi ti ringraziamo, o Padre.</b> / Sei nostro Padre e ci tieni per mano: Ci rendi forti di fronte al male: Tieni conto soltanto dei nostri lati positivi: / Ascolti il grido dei poveri: Rendi feconda la nostra terra e benedici il lavoro delle nostre mani: / Non ti stanchi mai delle nostre debolezze: / Per il battesimo ci fai più grandi degli antichi profeti: / Ci chiami a possedere il tuo regno: Ci dai diritto di sentirci tuoi figli: Tu, il Santo, vivi in mezzo a noi: / In Gesù ci rendi partecipi della tua pienezza: Ci fai ascoltare ogni giorno la tua Parola: / Ci dai la grazia di riconoscere in Gesù il Signore e il Salvatore: / O Padre, tu rinnovi ogni dono e ogni benedizione nel sacrificio del tuo Figlio. Accogli il nostro umile grazie, a nome anche di tutti gli uomini, in unione con il grazie perenne dell'eucaristia. Per Cristo nostro Signore. Amen.
</p>

<p>
<u>OFFERTORIO</u> / Accogli, o Signore, il pane e il vino, dono della tua benevolenza, e concedi che il nostro sacrificio spirituale compiuto nel tempo sia per noi pegno della redenzione eterna. Per Cristo nostro Signore.
</p>

<p>
<u>OFFERTORIO</u> / L’offerta che ti presentiamo, o Signore, ottenga ai tuoi fedeli i doni dell’unità e della pace. Per Cristo nostro Signore.
</p>

<p>
<u>PREFAZIO</u> / <b>La duplice venuta del Cristo</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno, per Cristo Signore nostro. Al suo primo avvento nell’umiltà della condizione umana egli portò a compimento la promessa antica, e ci aprì la via dell’eterna salvezza. Quando verrà di nuovo nello splendore della gloria, ci chiamerà a possedere il regno promesso che ora osiamo sperare vigilanti nell’attesa. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua lode: Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>PREFAZIO</u> / <b>Cristo, Signore e giudice della storia</b> / È veramente giusto renderti grazie e innalzare a te l’inno di benedizione e di lode, Padre onnipotente, principio e fine di tutte le cose. Tu ci hai nascosto il giorno e l’ora, in cui il Cristo tuo Figlio, Signore e giudice della storia, apparirà sulle nubi del cielo rivestito di potenza e splendore. In quel giorno tremendo e glorioso passerà il mondo presente e sorgeranno cieli nuovi e terra nuova. Ora egli viene incontro a noi in ogni uomo e in ogni tempo, perché lo accogliamo nella fede e testimoniamo nell’amore la beata speranza del suo regno. Nell’attesa del suo ultimo avvento, insieme agli angeli e ai santi, cantiamo unanimi l’inno della tua gloria: Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Viviamo in questo mondo con giustizia e pietà,<br>
nell'attesa che si compia la beata speranza e venga nella gloria il nostro Dio. (Tt 2,12-13)
</p>

<p>
<u>COMMUNIO</u> / Il regno dei cieli subisce violenza e i violenti se ne impadroniscono. (Mt 11,12)
</p>

<p>
<u>GRATIAS</u> / La partecipazione a questo sacramento, che a noi pellegrini sulla terra rivela il senso cristiano della vita, ci sostenga, o Signore, nel nostro cammino e ci guidi ai beni eterni. Per Cristo nostro Signore.
</p>

<p>
<u>GRATIAS</u> / O Signore, che ci nutri di Cristo, pane vivo, formaci alla scuola di Cristo maestro, perché conosciamo la tua verità e la viviamo nella carità fraterna. Per Cristo nostro Signore.
</p>


<hr>

<h5>PROFUNDIS</h5>

<p>
<u>EVANGELIZO</u> / San Teodoro Studita (759-826) monaco a Costantinopoli / Catechesi 72 / Compiamo ciò che è giusto e santo! / Figli miei, si offre a noi la vita eterna, ci è preparato il regno dei cieli e ci attende l'eredità di Cristo: la gioia di tanti e inconcepibili doni, la felicità di tanta gioia e dell'immortalità, un eccesso di gloria e onore e di ogni altro bene, in così grande numero che lingua d'uomo non basterebbe a esprimerne la grazia e la misericordia (Sap 3,9)! Corriamo ormai con ardore cresciuto, e voi pigri soprattutto, indocili, dal cuore pesante, gli amici della mormorazione che, se non vi correggete, somigliate al fico maledetto; vi mettiamo il concime (Lc 13,8) e non mette radici, vi innaffiamo di parole e non vediamo alcuna crescita! Dice la Scrittura: "La scure è già posta alla radice degli alberi" (Lc 3,9), e tacerò il seguito. Ricerchiamo la lotta, versiamo il nostro sudore, conquistiamo corone, guadagniamo lodi, conserviamo come un tesoro "Quelle cose che occhio non vide, né orecchio udì, né mai entrarono in cuore di uomo" (1Cor 2,9). Regoliamo la vita su quella dei nostri padri, che risale all'origine, seguiamo passo passo le loro virtù, amiamo le loro giuste azioni, facciamo della nostra vita un'immagine della loro. (...) Sì, lavoriamo con loro! Sì, agiamo con loro! Sì! Seguiamoli passo passo! Sì! Compiamo anche noi ciò che è giusto e santo! Così avremo parte alla loro gloria, saremo coronati e con loro correremo nel regno dei cieli, in Cristo Gesù nostro Signore, a cui appartiene la gloria e la potenza, con il Padre e lo Spirito Santo, ora e sempre per i secoli dei secoli. Amen.
</p>

<p>
<u>DIBRUNO</u> / Il regno dei cieli subisce violenza (Mt 11,11-15) / La violenza che subisce il regno dei cieli è quella delle potenze degli inferi che vogliono estirpare dalla terra ogni uomo che crede nel suo vero Signore, Creatore, Redentore, Dio. Contro questa violenza si deve lottare fino al dono del proprio sangue. Questo insegnamento viene a noi dalla lettera agli Ebrei: “E che dirò ancora? Mi mancherebbe il tempo se volessi narrare di Gedeone, di Barak, di Sansone, di Iefte, di Davide, di Samuele e dei profeti; per fede, essi conquistarono regni, esercitarono la giustizia, ottennero ciò che era stato promesso, chiusero le fauci dei leoni, spensero la violenza del fuoco, sfuggirono alla lama della spada, trassero vigore dalla loro debolezza, divennero forti in guerra, respinsero invasioni di stranieri. Alcune donne riebbero, per risurrezione, i loro morti. Altri, poi, furono torturati, non accettando la liberazione loro offerta, per ottenere una migliore risurrezione. Altri, infine, subirono insulti e flagelli, catene e prigionia. Furono lapidati, torturati, tagliati in due, furono uccisi di spada, andarono in giro coperti di pelli di pecora e di capra, bisognosi, tribolati, maltrattati – di loro il mondo non era degno! –, vaganti per i deserti, sui monti, tra le caverne e le spelonche della terra (Eb 11,32-38). È la violenza che si nutre del sangue dei martiri. Mai però essa si placa. Di ogni fedele esige il martirio. Come si subisce questa violenza? Contemplando Cristo Crocifisso e la sua umiliazione o annientamento sul Golgota: “Anche noi dunque, circondati da tale moltitudine di testimoni, avendo deposto tutto ciò che è di peso e il peccato che ci assedia, corriamo con perseveranza nella corsa che ci sta davanti, tenendo fisso lo sguardo su Gesù, colui che dà origine alla fede e la porta a compimento. Egli, di fronte alla gioia che gli era posta dinanzi, si sottopose alla croce, disprezzando il disonore, e siede alla destra del trono di Dio. Pensate attentamente a colui che ha sopportato contro di sé una così grande ostilità dei peccatori, perché non vi stanchiate perdendovi d’animo. Non avete ancora resistito fino al sangue nella lotta contro il peccato (Eb 12,1-4). Cristo Gesù si annientò facendosi obbediente fino alla morte di croce. Satana non lo ha vinto. Lo ha crocifisso, ma non sconfitto. Gesù mai è caduto nella tentazione del diavolo. / In quel tempo, Gesù disse alle folle: «In verità io vi dico: fra i nati da donna non è sorto alcuno più grande di Giovanni il Battista; ma il più piccolo nel regno dei cieli è più grande di lui. Dai giorni di Giovanni il Battista fino ad ora, il regno dei cieli subisce violenza e i violenti se ne impadroniscono. Tutti i Profeti e la Legge infatti hanno profetato fino a Giovanni. E, se volete comprendere, è lui quell’Elia che deve venire. Chi ha orecchi, ascolti!». / L’Apostolo Paolo, nella Seconda Lettera ai Corinzi, manifesta quali sono state le violenze che si sono abbattute contro di lui. Nessuna di esse lo ha sconfitto. Lui ha perseverato nell’obbedienza a Cristo Gesù fino al dono del sangue: “Tuttavia, in quello in cui qualcuno osa vantarsi – lo dico da stolto – oso vantarmi anch’io. Sono Ebrei? Anch’io! Sono Israeliti? Anch’io! Sono stirpe di Abramo? Anch’io! Sono ministri di Cristo? Sto per dire una pazzia, io lo sono più di loro: molto di più nelle fatiche, molto di più nelle prigionie, infinitamente di più nelle percosse, spesso in pericolo di morte. Cinque volte dai Giudei ho ricevuto i quaranta colpi meno uno; tre volte sono stato battuto con le verghe, una volta sono stato lapidato, tre volte ho fatto naufragio, ho trascorso un giorno e una notte in balìa delle onde. Viaggi innumerevoli, pericoli di fiumi, pericoli di briganti, pericoli dai miei connazionali, pericoli dai pagani, pericoli nella città, pericoli nel deserto, pericoli sul mare, pericoli da parte di falsi fratelli; disagi e fatiche, veglie senza numero, fame e sete, frequenti digiuni, freddo e nudità. Oltre a tutto questo, il mio assillo quotidiano, la preoccupazione per tutte le Chiese. Chi è debole, che anch’io non lo sia? Chi riceve scandalo, che io non ne frema? (2Cor 11,21-29). Il regno di Dio si edifica sul sangue dei martiri. Il martirio è duplice: cruento e incruento. Ma sempre la propria vita va consegnata a Cristo Gesù se si vuole che il regno di Dio cresca e porti frutti sulla nostra terra. Senza martiri non c’è regno di Dio. / Madre della Redenzione, Angeli, Santi, fate che perseveriamo fino al dono della vita.
</p>

<p>
<u>SILVESTRINI</u> / Chi ha orecchi, ascolti! Missione di Giovanni è proclamare finito il tempo dell’attesa e iniziato il tempo di una storia «nuova», fatta da uomini «nuovi», rinnovati nello Spirito di Cristo. Questa storia nuova fluisce naturalmente da quella antica e ne è la continuazione, ma con un salto di qualità che è rappresentato dal mistero pasquale di Cristo, in cui ogni credente è inserito in maniera vitale. La grandezza del Battista, con la potenza austera ed eroica della sua personalità, viene esaltata da Gesù con parole ammirate. Eppure Giovanni non appartiene ancora al regno di Dio ma al tempo di preparazione dell’Antico Testamento («i Profeti e la Legge») che con lui ha ormai esaurito la sua funzione storica. Nella prima lettura il profeta incoraggia gli esuli sfiduciati moltiplicando le descrizioni della potenza di Dio e della sua misericordia verso Israele: è il Signore che dà la salvezza, è lui il redentore del popolo. La liberazione suona in queste parole: Io sono il Signore tuo Dio che ti tengo per la destra. Misura la tua fede, tu che vivi in un mondo in cui neppure il sole e la pioggia e il perenne miracolo delle messi hanno più linguaggio per esclamare che la mano del Signore ha fatto ciò. Per Isaia la storia ha un significato, perché qualcuno sa dove essa va. Cristiano o ateo, l’uomo moderno ha la pretesa di condurre lui stesso la storia a buon fine con il suo lavoro. Ma il cristiano, a differenza dell’ateo, sa di realizzare così il piano di Dio sulla storia. Il salmo 144 è una lode alla magnificenza e liberalità del Signore. Il salmista scioglie un inno di lode al Signore per celebrarne la regalità, la grandezza, le meraviglie, i prodigi, la potenza, ecc. Si ha la sensazione che, nella piena dei sentimenti, le parole non gli bastino e enumerare e ordinare i motivi che fanno ressa nel suo cuore. Invochiamo la pazienza misericordiosa di Dio che rinnova continuamente la nostra vita in Cristo Gesù Nostro Signore.
</p>

<p>
<u>SILVESTRINI</u> / Accettare, accogliere. / L'attesa messianica aveva assunto nel corso della storia del popolo d'Israele connotati molto diversi; pochi avevano compreso il significato autentico della venuta del Messia, molti invece avevano riposto la speranza nella promessa di un nuovo regno e nell'avvento di nuove grandezze e di potere o, al più, di liberazione solo da altre umane oppressioni e tirannìe. La classe dirigente, che deteneva il potere religioso al tempo di Gesù, si era impadronita con violenza di questo falso credo e cercava di conservarlo e di proporlo ad oltranza. Questo è il presupposto di ogni rifiuto del vero piano salvifico divino; sarà uno dei motivi della condanna di Gesù. È anche motivo della non accettazione della predicazione e del battesimo di Giovanni Battista. Sta avvenendo un passaggio storico, una svolta decisiva. Giovanni addìta al mondo "l'agnello di Dio che toglie i peccati del mondo", egli è un grande profeta, il più grande tra i nati di donna, l'ultimo dei profeti del vecchio testamento, legato da prima della nascita al Cristo. È il nuovo Elìa, ma ancora una volta molti non l'accettano. È la sorte dei profeti essere incompresi, respinti e violentati. È l'assurdo della storia degli uomini che attendono per secoli una venuta importante e decisiva e poi non sanno riconoscere e rifiutano l'evento salvifico finale. Saper leggere la storia della salvezza, saper riconoscere gli inviati di Dio e i suoi doni di salvezza, è frutto dello Spirito, sgorga dalla fede e non della povera intelligenza umana.
</p>

<p>
<u>LOYOLA</u> / Giovanni il Battista era in prigione e Gesù ne tesse l’elogio e dice che è il più grande tra tutti gli uomini. Perché è il più grande? Perché non ha nessuna sicurezza, le cede tutte; mette in questione tutto. Ha questa suprema libertà di aprirsi totalmente a Dio, per questo è il più grande uomo. Il Battista è quello che rinuncia ad ogni certezza e domanda: “Sei tu?” Quindi è disposto ad accogliere Dio così com’è, come si presenta. Questa è la sua vera grandezza. La grandezza dell’uomo è farsi domanda e cercare una risposta. Gesù presenta due prospettive per valutare il Battista: secondo la prospettiva storico-umana, egli è “il più grande” tra i nati di donna; secondo quella salvifica, divina invece “il più piccolo nel regno dei cieli è più grande di lui”. Questo per dire che l’irruzione del regno dei cieli, della prospettiva divina apporta una notevole modifica dei criteri di valutazione di persone ed eventi. Il criterio impiegato da Gesù per valutare la grandezza di un uomo infatti non è di ordine sociale, culturale, fisico o psichico. Un uomo è grande perché vive in relazione con Dio. Potremmo dire che la grandezza dell’uomo è connessa al suo desiderio di comunione con Dio, alla sua docilità nel lasciarsi inviare. C’è poi un contrasto tra la docilità di Giovanni il Battista e i violenti, coloro che si impadroniscono, è verosimilmente una denuncia di una classe religiosa che prevarica tutti e si ritiene padrona della religione, in particolare della legge e del regno. C’è dunque chi considera il regno un possesso privato e agisce violentemente e anche Giovanni subisce questa violenza, comune denominatore dei profeti – ma noi sappiamo che le Scritture si compiono a prescindere da quella violenza. Con la predicazione del Battista viene inaugurato un periodo di violenza che avrà il suo culmine nell’esecuzione di Gesù: alla massima manifestazione dell’amore corrisponde la massima manifestazione della violenza. «Chi ha orecchi intenda», ovvero sintonizzatevi, sintonizziamoci con il progetto salvifico di Dio manifestato dal Battista e da Gesù! / In quali momenti della mia vita ho saputo gratuitamente offrire al Signore la mia giornata, la mia vita come Giovanni il Battista? Come posso giorno per giorno guardare con gli occhi di Dio? Con quali criteri osservo e giudico ciò che accade, le persone che incontro? (Enrica Bonino s.a.)
</p>

<p>
<u>BOSE</u> / Sei un viandante / Se il nostro cuore in qualche modo sospirasse verso la gloria ineffabile! Se sentissimo fino a gemere la nostra condizione di pellegrini e non amassimo il mondo, e se, con animo devoto, bussassimo costantemente alla porta di colui che ci ha chiamati! Il desiderio è il più intimo rifugio del cuore. Se, per quanto possiamo, dilatiamo il nostro desiderio, diverremo capaci di accogliere Dio. Ad accendere in noi il desiderio cooperano la divina Scrittura, l'assemblea liturgica, la celebrazione dei sacramenti, il santo battesimo, il canto delle lodi di Dio, la nostra stessa predicazione, e tutto questo affinché il desiderio sia seminato e germogli, ma anche cresca fino a diventare capace di accogliere ciò che occhio non vide e orecchio non udì, e che non è salito al cuore dell'uomo (1Cor 2,9). Amate con me. Chi ama Dio non ama troppo il denaro ... Ama Dio se ha compiuto in te qualcosa di ciò che ascolti e apprezzi. Fa' uso del mondo, ma il mondo non ti faccia suo prigioniero. Sei venuto al mondo, vi compi il tuo viaggio. Ci sei venuto per uscirne, non per restarvi. Sei un viandante; questa vita è soltanto una locanda. Serviti del denaro, come il viandante nella locanda si serve della tavola, del bicchiere, del piatto, del letto, con l'animo di chi si appresta a partire, non a rimanere. Se vi comporterete così, giungerete a conoscere le promesse del Signore. Non è molto quello che vi si chiede, poiché grande è la mano di colui che vi ha chiamati. Ci ha chiamati, lo si invochi. Gli si dica: "Tu ci hai chiamati, noi ti invochiamo. Abbiamo udito la tua voce che ci chiamava; ascolta la nostra che ti invoca. Portaci dove hai promesso, compi l'opera che hai iniziato (Fil 1,6), non abbandonare i tuoi doni, non trascurare il tuo campo finché i tuoi germogli non entrino nel granaio". Nel mondo abbondano le tentazioni, ma più potente è colui che ha creato il mondo. Abbondano le tentazioni, ma non viene meno chi ripone la sua speranza in colui che non viene mai meno. (Agostino di Ippona, Commento al Vangelo di Giovanni 40,10) 
</p>

<p>
<u>FEGF</u> / La porta stretta della sapienza divina / San Giovanni della Croce nel sedicesimo secolo / Per quanti misteri e meraviglie abbiano contemplato le anime sante in questa vita, la maggior parte è rimasta inespressa e ancora da comprendere. Resta molto da approfondire nel Cristo! Egli è come una ricca miniera piena di molte vene di tesori, delle quali, per quanto sfruttate, non si riuscirà mai a toccare il fondo o a vedere il termine; anzi, in ogni sinuosità, qua e là, si trovano nuovi filoni di altre ricchezze. Ciò faceva dire a san Paolo, parlando del Cristo: « O profondità della ricchezza, della sapienza e della scienza di Dio! Quanto sono imperscrutabili i suoi giudizi e inaccessibili le sue vie» (Rm 11,3). Oh, se l’anima riuscisse a capire che non si può giungere nel folto delle ricchezze e della sapienza di Dio, se non entrando dove più numerose sono le sofferenze di ogni genere, riponendovi la propria consolazione e il proprio desiderio! Come chi desidera veramente la sapienza divina, in primo luogo brama di entrare veramente nello spessore della croce!… Per accedere alle ricchezze della sapienza divina la porta è la croce. Si tratta di una porta stretta (Mt 7,13) nella quale pochi desiderano entrare, mentre sono molti coloro che amano i diletti a cui si giunge per suo mezzo.
</p>

<p>
<u>FEGF</u> / Il Regno dei cieli soffre violenza e i violenti se ne impadroniscono / San Gregorio Magno nel sesto secolo / «Preparate la via del Signore, raddrizzate i suoi sentieri!» (Mt 3, 3). Chiunque predichi la vera fede e le opere buone, non fa altro che preparare la via del Signore nei cuori di coloro che lo ascoltano, affinché la potenza della grazia vi penetri, la verità li illumini e così raddrizzi la via che verrà intrapresa dal Signore… Infatti, «dai giorni di Giovanni il Battista fino ad ora, il Regno dei cieli va preso con la forza; sono i violenti ad impadronirsene». Questo pensiero merita di essere approfondito: occorre ricercare com’è possibile che il Regno celeste venga preso con la forza. Chi può violentare il cielo? E se è vero che il Regno dei cieli viene preso con la forza, perché questo vale soltanto fin dai giorni di Giovanni e non lo era prima? L’antica legge colpiva tutti i peccatori con le sue pene rigorose, senza tuttavia riportarli alla vita con la penitenza. Orbene Giovanni, precursore della grazia del Salvatore, come un secondo Elia, era venuto a predicare la penitenza, affinché il peccatore, morto a causa del suo peccato, vivesse grazie alla sua conversione: dunque, proprio a partire da quel momento, il regno dei cieli è stato aperto a coloro che lo prendono con la forza… Proprio dai giorni di Giovanni Battista, il profeta del Verbo, il Regno dei cieli va preso con la forza poiché, nel prescrivere la penitenza ai peccatori, ha insegnato loro a fare violenza al Regno celeste. Fratelli carissimi, durante la preparazione alla venuta del Salvatore, riflettiamo anche noi su tutto il male che abbiamo fatto… Con la nostra penitenza, carpiamo il Regno. Il Signore vuole proprio soffrire questa violenza da noi; che rapiamo in questo modo ciò che non può esserci dovuto per i nostri meriti.
</p>


<hr>

<h5>HOMILY</h5>

<p>
PRIMA LETTURA<br>
La nostra fede è vera se è vera la “verità” del nostro Dio e Signore nella nostra mente e nel nostro cuore.<br>
Se la “verità” del nostro Dio non è quella vera, la nostra fede mai potrà aiutarci nel cammino che a noi è chiesto di operare nella nostra storia, non solo per la nostra più grande salvezza, ma anche per la salvezza di ogni nostro fratello.<br>
Ecco come Giuditta mette nel cuore dei capi della città di Betulia la fede vera, necessaria per vivere un momento difficile della loro storia.<br>
«Ascoltatemi, capi dei cittadini di Betùlia. Non è un discorso giusto quello che oggi avete tenuto al popolo, e quel giuramento che avete pronunciato e interposto tra voi e Dio, di mettere la città in mano ai nostri nemici, se nel frattempo il Signore non verrà in vostro aiuto. <br>
Chi siete voi dunque che avete tentato Dio in questo giorno e vi siete posti al di sopra di lui in mezzo ai figli degli uomini? Certo, voi volete mettere alla prova il Signore onnipotente, ma non comprenderete niente, né ora né mai. <br>
Se non siete capaci di scrutare il profondo del cuore dell’uomo né di afferrare i pensieri della sua mente, come potrete scrutare il Signore, che ha fatto tutte queste cose, e conoscere i suoi pensieri e comprendere i suoi disegni?<br>
No, fratelli, non provocate l’ira del Signore, nostro Dio. Se non vorrà aiutarci in questi cinque giorni, egli ha pieno potere di difenderci nei giorni che vuole o anche di farci distruggere dai nostri nemici. <br>
E voi non pretendete di ipotecare i piani del Signore, nostro Dio, perché Dio non è come un uomo a cui si possano fare minacce, né un figlio d’uomo su cui si possano esercitare pressioni. Perciò attendiamo fiduciosi la salvezza che viene da lui, supplichiamolo che venga in nostro aiuto e ascolterà il nostro grido, se a lui piacerà.<br>
In realtà in questa nostra generazione non c’è mai stata né esiste oggi una tribù o famiglia o popolo o città tra noi, che adori gli dèi fatti da mano d’uomo, come è avvenuto nei tempi passati, ed è per questo che i nostri padri furono abbandonati alla spada e alla devastazione e caddero rovinosamente davanti ai loro nemici. <br>
Noi invece non riconosciamo altro Dio fuori di lui, e per questo speriamo che egli non trascurerà noi e neppure la nostra nazione. Perché se noi saremo presi, resterà presa anche tutta la Giudea e saranno saccheggiate le nostre cose sante e Dio ci chiederà conto col nostro sangue di quella profanazione. <br>
L’uccisione dei nostri fratelli, l’asservimento della patria, la devastazione della nostra eredità Dio le farà ricadere sul nostro capo in mezzo ai popoli tra i quali saremo schiavi, e saremo così motivo di scandalo e di disprezzo di fronte ai nostri padroni. La nostra schiavitù non ci procurerà alcun favore; il Signore, nostro Dio, la volgerà a nostro disonore.<br>
Dunque, fratelli, dimostriamo ai nostri fratelli che la loro vita dipende da noi, che le nostre cose sante, il tempio e l’altare, poggiano su di noi. Per tutti questi motivi ringraziamo il Signore, nostro Dio, che ci mette alla prova, come ha già fatto con i nostri padri. <br>
Ricordatevi quanto ha fatto con Abramo, quali prove ha fatto passare a Isacco e quanto è avvenuto a Giacobbe in Mesopotamia di Siria, quando pascolava le greggi di Làbano, suo zio materno. <br>
Certo, come ha passato al crogiuolo costoro con il solo scopo di saggiare il loro cuore, così ora non vuol fare vendetta di noi, ma è a scopo di correzione che il Signore castiga quelli che gli stanno vicino» (Gdt 8,11-27). <br>
Ma ancor prima di Giuditta anche Achiòr aveva cercato di mettere nel cuore di Oloferne la vera fede nel Dio di Giacobbe:<br>
Gli rispose Achiòr, condottiero di tutti gli Ammoniti: «Ascolti bene il mio signore la risposta dalle labbra del tuo servo: io dirò la verità sul conto di questo popolo, che sta su queste montagne, vicino al luogo ove tu risiedi, né uscirà menzogna dalla bocca del tuo servo.<br>
Finché non peccarono contro il loro Dio erano nella prosperità, perché un Dio che odia il male è in mezzo a loro. Quando invece si allontanarono dalla via che egli aveva disposto per loro, furono terribilmente sconfitti in molte guerre e condotti prigionieri in paese straniero; il tempio del loro Dio fu raso al suolo e le loro città furono conquistate dai loro nemici.<br>
Ma ora, convertìti al loro Dio, hanno fatto ritorno dai luoghi dove erano stati dispersi, hanno ripreso possesso di Gerusalemme, dove è il loro santuario, e si sono stabiliti sulle montagne, che prima erano deserte. <br>
Ora, mio sovrano e signore, se vi è qualche colpa in questo popolo perché hanno peccato contro il loro Dio, se cioè ci accorgiamo che c’è in loro questo impedimento, avanziamo e diamo loro battaglia. <br>
Se invece non c’è alcuna iniquità nella loro gente, il mio signore passi oltre, perché il loro Signore e il loro Dio non si faccia scudo per loro e noi diveniamo oggetto di scherno davanti a tutta la terra» (Cfr. Gdt 5,5-21). <br>
Ecco quanto Isaia annuncia oggi ai figli d’Israele: È il Signore il Redentore e il Salvatore d’Israele. È Lui il suo aiuto, la sua custodia, la sua protezione, il suo tutto. <br>
“Non temere, vermiciattolo di Giacobbe, larva d’Israele; io vengo in tuo aiuto – oracolo del Signore –, tuo redentore è il Santo d’Israele”.<br>
La speranza nei cuori può essere creata solo con la semina in essi della più pura verità del nostro Dio e Signore.<br>
Poiché noi oggi giochiamo a chi semina più menzogne e più falsità sul nostro Dio, non abbiamo alcuna possibilità di creare la speranza.<br>
Falsità e menzogne creano speranze fallaci, vane, stolte. Creano speranze alle quali nei momenti difficili chi si aggrappa ad esse è come colui che in una tempesta tropicale si aggrappa ad un filo d’erba per resistere alla furia impetuosa del vento.<br>
Chi deve essere allora il cristiano? Uno che sempre semina nei cuori, per opera dello Spirito Santo che governa la sua mente e il suo cuore, la sua intelligenza e la sua razionalità, la più pura verità del Padre del Signore nostro Gesù Cristo. 
</p>

<p>
LEGGIAMO Is 41,13-20<br>
Poiché io sono il Signore, tuo Dio, che ti tengo per la destra e ti dico: «Non temere, io ti vengo in aiuto».<br>
Non temere, vermiciattolo di Giacobbe, larva d’Israele; io vengo in tuo aiuto – oracolo del Signore –, tuo redentore è il Santo d’Israele.<br>
Ecco, ti rendo come una trebbia acuminata, nuova, munita di molte punte; tu trebbierai i monti e li stritolerai, ridurrai i colli in pula.<br>
Li vaglierai e il vento li porterà via, il turbine li disperderà. Tu, invece, gioirai nel Signore, ti vanterai del Santo d’Israele. <br>
I miseri e i poveri cercano acqua, ma non c’è; la loro lingua è riarsa per la sete. Io, il Signore, risponderò loro, io, Dio d’Israele, non li abbandonerò.<br>
Farò scaturire fiumi su brulle colline, fontane in mezzo alle valli; cambierò il deserto in un lago d’acqua, la terra arida in zona di sorgenti.<br>
Nel deserto pianterò cedri, acacie, mirti e ulivi; nella steppa porrò cipressi, olmi e abeti;<br>
perché vedano e sappiano, considerino e comprendano a un tempo che questo ha fatto la mano del Signore, lo ha creato il Santo d’Israele.<br>
Ogni figlio d’Israele è invitato ad osservare la storia, perché sono in essa i segni della stupenda misericordia, grazia, bontà del suo Signore, Redentore, Dio, Creatore oggi della sua storia. <br>
Tutti sono chiamati a cogliere i segni di Dio nella storia: “Perché vedano e sappiano, considerino e comprendano a un tempo che questo ha fatto la mano del Signore, lo ha creato il Santo d’Israele”.<br>
Ecco quale è la missione “profetica” del cristiano: manifestare con la sua vita la quotidiana redenzione, salvezza, santificazione operata senza interruzione da Cristo Signore, per opera del suo Santo Spirito.<br>
Dire con purissime parole di rivelazione la più pura, la più alta, la più santa verità di Cristo Gesù, nella quale è la verità del Padre e dello Spirito Santo, la verità della Chiesa e di ogni altro uomo, la verità del tempo e dell’eternità, la verità del passato, del presente, del futuro.<br>
Se il cristiano viene meno a questa altissima missione profetica, tutto il mondo e la stessa Chiesa precipitano nel carcere della falsità, della menzogna, dell’idolatria, dell’immoralità. <br>
Ogni discepolo di Gesù si chieda: Sono io un creatore di vera speranza perché tutto dedicato a seminare nei cuori la più pura verità di Gesù Signore, o sono un creatore di speranze fallaci e vane, dal momento che la mia semina su Cristo Gesù è solo una parola di falsità, menzogna, pensiero della terra?
</p>

<p>
LETTURA DEL VANGELO<br>
Gesù oggi rivela che Giovanni il Battista è il più grande tra i nati da Donna. Trattasi però dei nati da Donna dell’Antico Testamento.<br>
L’Antico Testamento non comprende né Lui e né la Madre sua. Con la nascita da acqua e da Spirito Santo si entra nel Nuovo Testamento.<br>
Nel Nuovo Testamento anche l’ultimo che viene battezzato oggi è più grande di Giovanni il Battista.<br>
Perché allora il più piccolo del regno dei cieli è più grande di lui? Perché quanto avviene nel Battesimo è opera straordinariamente grande.<br>
Nel Battesimo siamo trasformati in Cristo, a Lui conformati. Ci vestiamo di Cristo, assumiamo la forma di Cristo, riceviamo la sua stessa missione. <br>
Se basta il Battesimo per rivestirci di Cristo, perché viene aggiunto che il regno dei cieli subisce violenza e solo i violenti se ne impadroniscono?<br>
Il regno dei cieli subisce violenza, perché Satana oppone una dura resistenza in ordine alla conversione dei cuori.<br>
Basta leggere il Vangelo e si può subito vedere quanta resistenza lui metteva in campo, servendosi di scribi e farisei, per distruggere Cristo e la sua Parola.<br>
Questa violenza giunse fino alla stessa eliminazione fisica di Cristo Gesù, accusato di bestemmia e crocifisso come il più grande dei malfattori. <br>
La seconda violenza Satana la mette in atto perché una volta rinati da acqua e da Spirito Santo non si compia il percorso della propria santificazione.<br>
Per credere che veramente, realmente la potenza di Satana è oltremodo grande, è sufficiente leggere quanto Gesù stesso rivela:<br>
“Quando lo spirito impuro esce dall’uomo, si aggira per luoghi deserti cercando sollievo, ma non ne trova. Allora dice: “Ritornerò nella mia casa, da cui sono uscito”. E, venuto, la trova vuota, spazzata e adorna. <br>
Allora va, prende con sé altri sette spiriti peggiori di lui, vi entrano e vi prendono dimora; e l’ultima condizione di quell’uomo diventa peggiore della prima. Così avverrà anche a questa generazione malvagia” (Mt 12,43-45). <br>
Chi vuole perseverare sappia che deve ingaggiare una dura lotta, se vuole vincere Satana.<br>
L’Apostolo Paolo rivela che Satana sarà vinto solo se indossiamo in modo stabile e permeante l’armatura spirituale:<br>
Per il resto, rafforzatevi nel Signore e nel vigore della sua potenza. Indossate l’armatura di Dio per poter resistere alle insidie del diavolo. <br>
La nostra battaglia infatti non è contro la carne e il sangue, ma contro i Principati e le Potenze, contro i dominatori di questo mondo tenebroso, contro gli spiriti del male che abitano nelle regioni celesti.<br>
Prendete dunque l’armatura di Dio, perché possiate resistere nel giorno cattivo e restare saldi dopo aver superato tutte le prove. <br>
State saldi, dunque: attorno ai fianchi, la verità; indosso, la corazza della giustizia; i piedi, calzati e pronti a propagare il vangelo della pace. <br>
Afferrate sempre lo scudo della fede, con il quale potrete spegnere tutte le frecce infuocate del Maligno; prendete anche l’elmo della salvezza e la spada dello Spirito, che è la parola di Dio. <br>
In ogni occasione, pregate con ogni sorta di preghiere e di suppliche nello Spirito, e a questo scopo vegliate con ogni perseveranza e supplica per tutti i santi. <br>
E pregate anche per me, affinché, quando apro la bocca, mi sia data la parola, per far conoscere con franchezza il mistero del Vangelo, per il quale sono ambasciatore in catene, e affinché io possa annunciarlo con quel coraggio con il quale devo parlare (Ef 6,10.20). <br>
Il più piccolo del regno dei cieli rimane in eterno Cristo Gesù. Lui è venuto non per essere servito, ma per servire e dare la vita in riscatto per tutti. 
</p>

<p>
Leggiamo Il Testo Di Mt 11,11-15<br>
In verità io vi dico: fra i nati da donna non è sorto alcuno più grande di Giovanni il Battista; ma il più piccolo nel regno dei cieli è più grande di lui. <br>
Dai giorni di Giovanni il Battista fino ad ora, il regno dei cieli subisce violenza e i violenti se ne impadroniscono. <br>
Tutti i Profeti e la Legge infatti hanno profetato fino a Giovanni. <br>
E, se volete comprendere, è lui quell’Elia che deve venire. Chi ha orecchi, ascolti!<br>
Altra rivelazione che Gesù fa oggi ai suoi discepoli: le antiche profezie sul ritorno di Elia si compiono in Giovanni il Battista. <br>
“E, se volete comprendere, è lui quell’Elia che deve venire. Chi ha orecchi, ascolti!”.<br>
Le profezie su Elia sono una del profeta Malachia e l’altra del Libro del Siracide:<br>
“Tenete a mente la legge del mio servo Mosè, al quale ordinai sull’Oreb precetti e norme per tutto Israele.<br>
Ecco, io invierò il profeta Elia prima che giunga il giorno grande e terribile del Signore:<br>
egli convertirà il cuore dei padri verso i figli e il cuore dei figli verso i padri, perché io, venendo, non colpisca la terra con lo sterminio (Mal 3,22-24).<br>
Allora sorse Elia profeta, come un fuoco; la sua parola bruciava come fiaccola. Egli fece venire su di loro la carestia e con zelo li ridusse a pochi.<br>
Per la parola del Signore chiuse il cielo e così fece scendere per tre volte il fuoco. Come ti rendesti glorioso, Elia, con i tuoi prodigi! E chi può vantarsi di esserti uguale?<br>
Tu hai fatto sorgere un defunto dalla morte e dagl’inferi, per la parola dell’Altissimo; tu hai fatto precipitare re nella perdizione, e uomini gloriosi dal loro letto. <br>
Tu sul Sinai hai ascoltato parole di rimprovero, sull’Oreb sentenze di condanna. Hai unto re per la vendetta e profeti come tuoi successori.<br>
Tu sei stato assunto in un turbine di fuoco, su un carro di cavalli di fuoco; tu sei stato designato a rimproverare i tempi futuri, per placare l’ira prima che divampi, per ricondurre il cuore del padre verso il figlio e ristabilire le tribù di Giacobbe.<br>
Beati coloro che ti hanno visto e si sono addormentati nell’amore, perché è certo che anche noi vivremo (Sir 48,1-11).<br>
L’una e l’altra profezia vanno comprese secondo le parole che l’Angelo Gabriele rivolge a Zaccaria: <br>
“Ma l’angelo gli disse: «Non temere, Zaccaria, la tua preghiera è stata esaudita e tua moglie Elisabetta ti darà un figlio, e tu lo chiamerai Giovanni. <br>
Avrai gioia ed esultanza, e molti si rallegreranno della sua nascita, perché egli sarà grande davanti al Signore; non berrà vino né bevande inebrianti, sarà colmato di Spirito Santo fin dal seno di sua madre e ricondurrà molti figli d’Israele al Signore loro Dio. <br>
Egli camminerà innanzi a lui con lo spirito e la potenza di Elia, per ricondurre i cuori dei padri verso i figli e i ribelli alla saggezza dei giusti e preparare al Signore un popolo ben disposto» (Lc 1,13-17).<br>
Giovanni non viene per preparare i cuori per la venuta del Signore alla fine del mondo. Viene invece per preparare i cuori ad accogliere il loro Messia, il loro Redentore, il loro Salvatore.<br>
Giovanni viene per rendere testimonianza alla luce. <br>
Giovanni è mandato da Dio, perché tutti credano alla Luce che è Cristo Signore che viene nel mondo per portare la grazia e la verità nella quale è la salvezza di ogni uomo.<br>
Poiché Giovanni è quell’Elia che deve venire, Gesù è il vero Messia, il vero Salvatore, il vero Redentore promesso da Dio.<br>
Madre della Redenzione, ottienici la grazia di annunciare con la vita e le parole la purissima verità di Gesù Signore.<br>
Solo dall’annuncio di questa purissima verità nasce la vera speranza nei cuori. Amen.
</p>


<span class="backlinks">
</span>

</div>
</div>
</body>
</html>
