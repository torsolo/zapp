<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> Mercoledì della VII settimana di Pasqua.
</p>

<p>
<u>ANTIFONA</u> / Popoli tutti, battete le mani, acclamate Dio con voci di gioia. Alleluia. (Sal 46,2)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / Padre misericordioso, nella tua bontà dona alla Chiesa, radunata dallo Spirito Santo, di servirti con piena dedizione e di formare in te un cuore solo e un’anima sola. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Vi affido a Dio, che ha la potenza di edificare e di concedere l'eredità</b> / Dagli Atti degli Apostoli (At 20,28-38) / In quei giorni, Paolo diceva agli anziani della Chiesa di Èfeso: «Vegliate su voi stessi e su tutto il gregge, in mezzo al quale lo Spirito Santo vi ha costituiti come custodi per essere pastori della Chiesa di Dio, che si è acquistata con il sangue del proprio Figlio. Io so che dopo la mia partenza verranno fra voi lupi rapaci, che non risparmieranno il gregge; perfino in mezzo a voi sorgeranno alcuni a parlare di cose perverse, per attirare i discepoli dietro di sé. Per questo vigilate, ricordando che per tre anni, notte e giorno, io non ho cessato, tra le lacrime, di ammonire ciascuno di voi. E ora vi affido a Dio e alla parola della sua grazia, che ha la potenza di edificare e di concedere l'eredità fra tutti quelli che da lui sono santificati. Non ho desiderato né argento né oro né il vestito di nessuno. Voi sapete che alle necessità mie e di quelli che erano con me hanno provveduto queste mie mani. In tutte le maniere vi ho mostrato che i deboli si devono soccorrere lavorando così, ricordando le parole del Signore Gesù, che disse: "Si è più beati nel dare che nel ricevere!"». Dopo aver detto questo, si inginocchiò con tutti loro e pregò. Tutti scoppiarono in pianto e, gettandosi al collo di Paolo, lo baciavano, addolorati soprattutto perché aveva detto che non avrebbero più rivisto il suo volto. E lo accompagnarono fino alla nave. / Parola di Dio.
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Sal 67) <b>Regni della terra, cantate a Dio</b> / Mostra, o Dio, la tua forza, conferma, o Dio, quanto hai fatto per noi! Per il tuo tempio, in Gerusalemme, i re ti porteranno doni. / Regni della terra, cantate a Dio, cantate inni al Signore, a colui che cavalca nei cieli, nei cieli eterni. Ecco, fa sentire la sua voce, una voce potente! Riconoscete a Dio la sua potenza. / La sua maestà sopra Israele, la sua potenza sopra le nubi. Terribile tu sei, o Dio, nel tuo santuario. È lui, il Dio d'Israele, che dà forza e vigore al suo popolo. Sia benedetto Dio!
</p>

<p>
<u>ACCLAMATIO</u> / Alleluia, Alleluia / La tua parola, Signore, è verità: consacraci nella verità. (Gv 17,17) / Alleluia.
</p>

<p>
<u>VANGELO</u> / <b>Siano una cosa sola, come noi / Dal Vangelo secondo  Giovanni</b> (Gv 17,11-19) / In quel tempo, [Gesù, alzàti gli occhi al cielo, pregò dicendo:] «Padre santo, custodiscili nel tuo nome, quello che mi hai dato, perché siano una sola cosa, come noi. Quand'ero con loro, io li custodivo nel tuo nome, quello che mi hai dato, e li ho conservati, e nessuno di loro è andato perduto, tranne il figlio della perdizione, perché si compisse la Scrittura. Ma ora io vengo a te e dico questo mentre sono nel mondo, perché abbiano in se stessi la pienezza della mia gioia. Io ho dato loro la tua parola e il mondo li ha odiati, perché essi non sono del mondo, come io non sono del mondo. Non prego che tu li tolga dal mondo, ma che tu li custodisca dal Maligno. Essi non sono del mondo, come io non sono del mondo. Consacrali nella verità. La tua parola è verità. Come tu hai mandato me nel mondo, anche io ho mandato loro nel mondo; per loro io consacro me stesso, perché siano anch'essi consacrati nella verità». / Parola del Signore.
</p>

<p>
<u>CREDO</u> / <a href="./MM/Credo.mp3"><img src="./MM/audiolh.png"></a> Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS1</u> / Invochiamo Dio misericordioso, perché ogni uomo, mediante lo Spirito, giunga alla piena conoscenza della verità. Preghiamo insieme e diciamo: <b>Custodisci nell’unità i tuoi figli, Signore.</b> / Per il papa e tutti i pastori della Chiesa: la loro sollecitudine favorisca la crescita di comunità gioiose e attragga anche i non credenti a scoprire la bellezza del Vangelo. Preghiamo. / Per le persone impegnate nel dialogo ecumenico: mosse dallo Spirito, aiutino le Chiese a trovare le vie che conducono alla piena unità. Preghiamo. / Per i poveri, i malati e le persone sole: non si sentano dimenticati dal Signore, e nella carità dei fratelli riconoscano la sua bontà misericordiosa. Preghiamo. / Per tutte le famiglie: la forza dello Spirito le aiuti ad affrontare nella concordia e nella pace le fatiche della vita. Preghiamo. / Per noi qui riuniti: sorretti dalla grazia di Dio, possiamo vivere il comandamento dell’amore soccorrendo chi è nel bisogno e intercedendo per tutti. Preghiamo. / O Dio, nostro Padre, soccorri la nostra debolezza con la forza del tuo Spirito, perché si realizzi nella nostra vita ogni tua promessa. Per Cristo nostro Signore.
</p>

<p>
<u>OFFERTORIO</u> / Accogli, o Signore, il sacrificio che tu stesso ci hai comandato di offrirti e per questi misteri, che celebriamo con il nostro servizio sacerdotale, porta a compimento in noi la tua opera di salvezza. Per Cristo nostro Signore. ♦ Accogli, o Padre, le nostre offerte e preghiere, e fa’ che, partecipando al memoriale della Pasqua, riceviamo il dono dello Spirito, per divenire testimoni del Signore risorto. Egli vive e regna nei secoli dei secoli.
</p>

<p>
<u>PREFAZIO</u> / <b>Nell’attesa della venuta dello Spirito</b> / E’ veramente cosa buona e giusta, che tutte le creature in cielo e sulla terra si uniscano nella tua lode, Dio onnipotente ed eterno, per Cristo tuo Figlio Signore dell’universo. Entrato una volta per sempre nel santuario dei cieli, egli intercede per noi, mediatore e garante della perenne effusione dello Spirito. Pastore e vescovo delle nostre anime, ci chiama alla preghiera unanime, sull’esempio di Maria e degli Apostoli, nell’attesa di una rinnovata Pentecoste. Per questo mistero di santificazione e d’amore, uniti agli angeli e ai santi, cantiamo senza fine l’inno della tua gloria: <a href="./MM/Sanctus.mp3"><img src="./MM/audiolh.png"></a> Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<img src="./MM/ComunioneSpirituale.jpg">
</p>

<p>
<u>COMMUNIO</u> / «Quando verrà il Paraclito, che io vi manderò, lo Spirito di verità che procede dal Padre, egli mi renderà testimonianza, e anche voi mi darete testimonianza». Alleluia. (Gv 15,26-27) ♦ “Io consacro me stesso per coloro che mi hai dato, Padre, perché siano anch’essi consacrati nella verità”. Alleluia. (Gv 17,19)
</p>

<p>
<u>GRATIAS</u> / La partecipazione a questi santi misteri ci dia grazia su grazia, o Signore, e con la sua forza purificatrice ci renda sempre più degni di così grande dono. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / San Girolamo (347-420) sacerdote, traduttore della Bibbia, dottore della Chiesa / Su Giona, II 2,9; SC 43 / "Per loro io consacro me stesso, perché siano anch'essi consacrati nella verità" (Gv 17,19)  Coloro che si attaccano alle vanità perderanno inutilmente la misericordia che è loro offerta" (Gion 2,9 LXX). Dio per natura misericordioso e pronto a salvare per clemenza chi non può salvare per giustizia. Ma noi, per causa nostra, sprechiamo e perdiamo la misericordia preparata per noi, che si offre a noi. (...) Benché sia offesa la Misericordia, cioè Dio stesso, poiché "Dio è misericordioso e buono, paziente e pieno di pietà" (Sal 145,8 LXX), ella tuttavia non abbandona coloro che si attaccano alle vanità, non li maledice; anzi aspetta che ritornino, mentre loro deliberatamente rifiutano la misericordia che è là, davanti a loro. (...) "Ma io con voce di lode offrirò a te un sacrificio e adempirò il voto che ho fatto; la salvezza viene dal Signore" (Gion 2,10) (...) Io che sono stato divorato per la salvezza di molti, ti offrirò un sacrificio  con voce di lode e azione di grazie offrendo me stesso. Poiché "Cristo nostra Pasqua si è immolato" (1 Cor 5,7). Pontefice vero e agnello, si è offerto per noi. ― E ti renderò grazie, dice, come ti ho reso grazie dicendo: "Ti benedico Padre, Signore del cielo e della terra" (cf. Mt 11,25) e adempio il voto fatto per la salvezza di tutti, affinché "io non perda nulla di quanto egli mi ha dato" (Gv 6,39). Vediamo quanto il Signore, nella sua passione, ha promesso per la nostra salvezza. Non rendiamolo falso, siamo puri e distaccati da ogni peccato, affinché ci offra a Dio a cui ci ha consacrati.
</p>

<p>
<u>EVANGELIZO-21</u> / Sant'Agostino (354-430) vescovo d'Ippona (Africa del Nord) e dottore della Chiesa / Omelia sul vangelo di Giovanni, 115 / «Essi non sono del mondo, come io non sono del mondo» / Ascoltate dunque, Giudei e gentili (...); ascoltate, regni tutti della terra: Io non intralcio la vostra sovranità in questo mondo: «Il mio regno non è di questo mondo» (Gv 18,36). Non lasciatevi prendere dall'assurdo timore di Erode che, alla notizia della nascita di Cristo, si allarmò (...) «Il mio regno - dice il Signore - non è di questo mondo.» Venite nel regno che non è di questo mondo; venite credendo, e non vogliate diventare crudeli per paura. E' vero che in una profezia, Cristo, riferendosi a Dio Padre, dice: «Da lui io sono stato costituito re sopra Sion, il suo monte santo» (Sal 2,6), ma questo monte e quella Sion, di cui parla, non sono di questo mondo. Quale è infatti il suo regno se non i credenti in lui, a proposito dei quali dice: «Essi non sono del mondo, come io non sono del mondo»? Anche se egli voleva che essi rimanessero nel mondo, e per questo chiese al Padre: «Non chiedo che tu li tolga dal mondo, ma che li custodisca dal male». Ecco perché anche qui non dice: «Il mio regno non è in questo mondo», ma dice: «Il mio regno non è di questo mondo. Se il mio regno fosse di questo mondo, i miei servi combatterebbero per me, affinché non fossi consegnato» (Gv 18,36). Il suo regno infatti è quaggiù fino alla fine dei secoli, portando mescolata nel suo grembo la zizzania fino al momento della mietitura (Mt 13,24s). (...) Tuttavia, esso non è di quaggiù, perché è peregrinante nel mondo. E' precisamente agli appartenenti al suo regno che egli si riferisce quando dice: «Voi non siete del mondo, ma io vi ho scelti dal mondo» (Gv 15,19). Erano dunque del mondo, quando ancora non facevano parte del suo regno, e appartenevano al principe del mondo (Gv 12,3). (...) E' quindi del mondo tutto ciò che è stato generato dalla stirpe corrotta di Adamo; è diventato però regno di Dio, e non è più di questo mondo, tutto ciò che in Cristo è stato rigenerato. E' in questo modo che «Dio ci ha sottratti al potere delle tenebre e ci ha trasferiti nel regno del Figlio dell'amor suo» (Col 1,13).
</p>

<p>
<u>DiBruno1</u> / Io li custodivo nel tuo nome (Gv 17,11-19) / Gesù ha custodito i discepoli nel nome del Padre, custodendo se stesso nel nome del Padre suo. La stessa regola dona San Paolo a Timoteo. Se lui vuole custodire la Chiesa nel nome di Cristo, deve custodirsi Lui nel nome di Cristo Gesù: “Lo Spirito dice apertamente che negli ultimi tempi alcuni si allontaneranno dalla fede, dando retta a spiriti ingannatori e a dottrine diaboliche, a causa dell’ipocrisia di impostori, già bollati a fuoco nella loro coscienza: gente che vieta il matrimonio e impone di astenersi da alcuni cibi, che Dio ha creato perché i fedeli, e quanti conoscono la verità, li mangino rendendo grazie. Infatti ogni creazione di Dio è buona e nulla va rifiutato, se lo si prende con animo grato, perché esso viene reso santo dalla parola di Dio e dalla preghiera. Proponendo queste cose ai fratelli, sarai un buon ministro di Cristo Gesù, nutrito dalle parole della fede e della buona dottrina che hai seguito. Evita invece le favole profane, roba da vecchie donnicciole. Allénati nella vera fede, perché l’esercizio fisico è utile a poco, mentre la vera fede è utile a tutto, portando con sé la promessa della vita presente e di quella futura. Questa parola è degna di fede e di essere accolta da tutti. Per questo infatti noi ci affatichiamo e combattiamo, perché abbiamo posto la nostra speranza nel Dio vivente, che è il salvatore di tutti gli uomini, ma soprattutto di quelli che credono. E tu prescrivi queste cose e inségnale. Nessuno disprezzi la tua giovane età, ma sii di esempio ai fedeli nel parlare, nel comportamento, nella carità, nella fede, nella purezza. In attesa del mio arrivo, dèdicati alla lettura, all’esortazione e all’insegnamento. Non trascurare il dono che è in te e che ti è stato conferito, mediante una parola profetica, con l’imposizione delle mani da parte dei presbìteri. Abbi cura di queste cose, dèdicati ad esse interamente, perché tutti vedano il tuo progresso. Vigila su te stesso e sul tuo insegnamento e sii perseverante: così facendo, salverai te stesso e quelli che ti ascoltano (1Tm 4,1-16). Custodisce in Cristo chi si custodisce in Cristo. Chi non si custodisce, mai potrà custodire. È regola universale. Vale per tutti. / In quel tempo, [Gesù, alzàti gli occhi al cielo, pregò dicendo:] «Padre santo, custodiscili nel tuo nome, quello che mi hai dato, perché siano una sola cosa, come noi. Quand’ero con loro, io li custodivo nel tuo nome, quello che mi hai dato, e li ho conservati, e nessuno di loro è andato perduto, tranne il figlio della perdizione, perché si compisse la Scrittura. Ma ora io vengo a te e dico questo mentre sono nel mondo, perché abbiano in se stessi la pienezza della mia gioia. Io ho dato loro la tua parola e il mondo li ha odiati, perché essi non sono del mondo, come io non sono del mondo. Non prego che tu li tolga dal mondo, ma che tu li custodisca dal Maligno. Essi non sono del mondo, come io non sono del mondo. Consacrali nella verità. La tua parola è verità. Come tu hai mandato me nel mondo, anche io ho mandato loro nel mondo; per loro io consacro me stesso, perché siano anch’essi consacrati nella verità». / Oggi stiamo assistendo ad una universale deriva cristologica. Essa attesta la nostra non custodia. Se ci vergogniamo noi di Cristo, tutto il mondo disprezzerà il nostro Redentore e Salvatore. Non aiuta ad amare Cristo chi non ama Cristo. Le parole di Paolo devono aiutarci: “Per questo motivo ti ricordo di ravvivare il dono di Dio, che è in te mediante l’imposizione delle mie mani. Dio infatti non ci ha dato uno spirito di timidezza, ma di forza, di carità e di prudenza. Non vergognarti dunque di dare testimonianza al Signore nostro, né di me, che sono in carcere per lui; ma, con la forza di Dio, soffri con me per il Vangelo. Egli infatti ci ha salvati e ci ha chiamati con una vocazione santa, non già in base alle nostre opere, ma secondo il suo progetto e la sua grazia. Questa ci è stata data in Cristo Gesù fin dall’eternità, ma è stata rivelata ora, con la manifestazione del salvatore nostro Cristo Gesù. Egli ha vinto la morte e ha fatto risplendere la vita e l’incorruttibilità per mezzo del Vangelo, per il quale io sono stato costituito messaggero, apostolo e maestro. Prendi come modello i sani insegnamenti che hai udito da me con la fede e l’amore, che sono in Cristo Gesù. Custodisci, mediante lo Spirito Santo che abita in noi, il bene prezioso che ti è stato affidato (2Tm 1,6-14). Se il mondo oggi disprezza Cristo è perché i cristiani non si custodiscono nel nome di Cristo. Senza Cristo, essi adoreranno un Dio che è un idolo muto. È grave responsabilità aiutare il mondo a disprezzare Cristo con la nostra non fede in Lui. / Madre di Dio, Angeli, Santi, fate che ogni cristiano si custodisca in Cristo Gesù.
</p>

<p>
<u>DiBruno-21</u> / Per loro io consacro me stesso (Gv 17,11-19) / Consacrare nella Scrittura è dono pieno, dell’intera vittima, fatto al Signore. Il sommo della consacrazione avveniva nell’olocausto. La vittima veniva tutta bruciata in onore del Signore: “Il Signore parlò a Mosè e disse: Da’ quest’ordine ad Aronne e ai suoi figli: “Questa è la legge per l’olocausto. L’olocausto rimarrà acceso sul braciere sopra l’altare tutta la notte, fino al mattino; il fuoco dell’altare sarà tenuto acceso. Il sacerdote, indossata la tunica di lino e vestiti i calzoni di lino sul suo corpo, toglierà la cenere, dopo che il fuoco avrà consumato l’olocausto sopra l’altare, e la deporrà al fianco dell’altare. Poi, spogliatosi delle vesti e indossatene altre, porterà la cenere fuori dell’accampamento, in un luogo puro. Il fuoco sarà tenuto acceso sull’altare e non lo si lascerà spegnere; il sacerdote vi brucerà legna ogni mattina, vi disporrà sopra l’olocausto e vi brucerà sopra il grasso dei sacrifici di comunione. Il fuoco deve essere sempre tenuto acceso sull’altare, senza lasciarlo spegnere” (Lev 6,1-6). Gesù ha consacrato tutta la sua vita in obbedienza al Padre. Il Padre gli ha detto di dare la vita per i suoi discepoli e Lui si è dedicato interamente al loro servizio. In nulla si è risparmiato. Di notte e di giorno vegliava e custodiva i suoi discepoli perché non andassero perduti. Uno solo è andato perduto: il figlio della perdizione, ma per sua scelta. La consacrazione è di Gesù. La volontà è degli uomini. Se vogliono. Questa consacrazione di Gesù per quelli che il Padre gli ha dato deve essere consacrazione di ogni suo Apostolo. Ecco come l’Apostolo Paolo vive totalmente consacrato al suo ministero: “Da parte nostra non diamo motivo di scandalo a nessuno, perché non venga criticato il nostro ministero; ma in ogni cosa ci presentiamo come ministri di Dio con molta fermezza: nelle tribolazioni, nelle necessità, nelle angosce, nelle percosse, nelle prigioni, nei tumulti, nelle fatiche, nelle veglie, nei digiuni; con purezza, con sapienza, con magnanimità, con benevolenza, con spirito di santità, con amore sincero, con parola di verità, con potenza di Dio; con le armi della giustizia a destra e a sinistra; nella gloria e nel disonore, nella cattiva e nella buona fama; come impostori, eppure siamo veritieri; come sconosciuti, eppure notissimi; come moribondi, e invece viviamo; come puniti, ma non uccisi; come afflitti, ma sempre lieti; come poveri, ma capaci di arricchire molti; come gente che non ha nulla e invece possediamo tutto!” (2Cor 6,3-10). E ancora: “Cinque volte dai Giudei ho ricevuto i quaranta colpi meno uno; tre volte sono stato battuto con le verghe, una volta sono stato lapidato, tre volte ho fatto naufragio, ho trascorso un giorno e una notte in balìa delle onde. Viaggi innumerevoli, pericoli di fiumi, pericoli di briganti, pericoli dai miei connazionali, pericoli dai pagani, pericoli nella città, pericoli nel deserto, pericoli sul mare, pericoli da parte di falsi fratelli; disagi e fatiche, veglie senza numero, fame e sete, frequenti digiuni, freddo e nudità. Oltre a tutto questo, il mio assillo quotidiano, la preoccupazione per tutte le Chiese. Chi è debole, che anch’io non lo sia? Chi riceve scandalo, che io non ne frema?” (2Cor 11,24-29). Vita veramente consacrata a Cristo. / In quel tempo, [Gesù, alzàti gli occhi al cielo, pregò dicendo:] «Padre santo, custodiscili nel tuo nome, quello che mi hai dato, perché siano una sola cosa, come noi. Quand’ero con loro, io li custodivo nel tuo nome, quello che mi hai dato, e li ho conservati, e nessuno di loro è andato perduto, tranne il figlio della perdizione, perché si compisse la Scrittura. Ma ora io vengo a te e dico questo mentre sono nel mondo, perché abbiano in se stessi la pienezza della mia gioia. Io ho dato loro la tua parola e il mondo li ha odiati, perché essi non sono del mondo, come io non sono del mondo. Non prego che tu li tolga dal mondo, ma che tu li custodisca dal Maligno. Essi non sono del mondo, come io non sono del mondo. Consacrali nella verità. La tua parola è verità. Come tu hai mandato me nel mondo, anche io ho mandato loro nel mondo; per loro io consacro me stesso, perché siano anch’essi consacrati nella verità». / Non si edifica il corpo di Cristo, lavorando ad ore nel campo della Chiesa. O ci si consuma interamente per il corpo di Cristo, o sempre si raccoglieranno pochi frutti. / Madre della Redenzione, Angeli, Santi, fate che ci consacriamo interamente a Cristo. 
</p>

<p>
<u>Silvestrini-21</u> / Per essere consacrati nella verità. Gesù continua la sua preghiera per noi: implora l'unità perfetta tra i suoi seguaci, ci affida al Padre perché "nessuno vada perduto"; prega perché tutti abbiamo "la pienezza" della sua gioia, nonostante la minaccia dell'odio del mondo. Poi la richiesta di Gesù per noi raggiunge il culmine; egli implora che tutti noi siamo "consacrati nella verità". Egli vuole ottenerci questo dono, questa consacrazione, per renderci concretamente capaci di mettere tutta la nostra vita a servizio esclusivo della verità: questo significa essere consacrati, questo è l'impegno del cristiano, quello appunto di fare della propria esistenza una testimonianza viva di Cristo. In questo ci accompagna lo Spirito Santo come guida e interiore energia dell'anima, ma si fa garante per noi lo stesso Cristo: "per loro io consacro me stesso perché siano anch'essi consacrati nella verità". Sarà proprio questa consacrazione a renderci pienamente consapevole della riconquistata libertà; ce lo predìce e assicura lo stesso Gesù: "La verità vi farà liberi". La nostra riflessione diventi preghiera da unire a quella di Cristo: "fa che la Chiesa riunita dallo Spirito Santo ti serva con piena dedizione e formi in te un cuore solo e un'anima sola".
</p>

<p>
<u>LOYOLA1</u> / Gesù sta per consegnarsi nelle mani di chi lo ucciderà, e affida i suoi discepoli al Padre attraverso una lunga preghiera che è allo stesso tempo una specie di manifesto della vita del credente. Al cuore dell’invito di oggi che la chiamata a essere nel mondo senza essere del mondo. Non è una cosa semplice da capire, figuriamoci da vivere. Quello che sembra chiedere Gesù ci parla tantissimo in un momento storico come questo in cui come cristiani stiamo faticando a riconquistare credibilità. La rivelazione delle tante povertà umane, i cambiamenti culturali che non riconoscono più nella spiritualità cristiana un interlocutore credibile e la fatica della Chiesa a parlare ad un mondo in continuo cambiamento, le conflittualità interne alla comunità cristiana e mille altre cause di scandalo ci fanno sentire giudicati dalla società e fanno venire la tentazione di rinchiuderci all’interno dei nostri gruppetti comodi nei quali ripararsi da un mondo che sentiamo sempre più inospitale. Eppure Gesù non prega perché ci tolgano dal mondo, ma per liberarci dal Nemico. Questo mondo quindi è il luogo in cui abitiamo, nonostante sia appesantito dalle dinamiche del male. E allora per non farci ferire ci nascondiamo nelle chiese, nei saloni parrocchiali, nei gruppi di preghiera, nelle tante e bellissime esperienze di spiritualità a cui non permettiamo che portino frutto. Questo mondo è il luogo in cui abitiamo, non ce n’è un altro. Ed è qui che possiamo vivere la pace, la gioia che il Signore può darci. Ma soprattutto, il Signore è qui che è già al lavoro! Ma finché saremo in fuga dal mondo non avremo occhi per vedere il Signore che è già qua. / Cosa hai rischiato di non vedere per paura? Quando il timore ha soffocato la possibilità di un nuovo frutto? In che modo mi sento chiamato, oggi, a essere nel mondo senza essere nel mondo? (Leonardo Vezzani SJ)
</p>

<p>
<u>LOYOLA-21</u> / Custodire è il verbo dell’amore, della relazione tra il Padre e il Figlio, un amore che non soffoca, che non possiede, ma al contrario si prende cura e protegge preservando la libertà. Gesù ha custodito tutti gli uomini che il Padre gli ha affidato, perché sa che Dio li ha creati «poco meno degli angeli», sono cosa «molto buona». Dio ama di un amore totale i suoi figli, sa quanto sono fragili e deboli, continua a ripeterci che «siamo preziosi ai suoi occhi», siamo per lui un dono da custodire e proteggere. Il Padre non si stanca di cercarci, come aveva fatto nell’Eden, perché vuole che viviamo nel Paradiso della relazione con lui, con il creato, con gli altri uomini. Gesù desidera che, proprio perché ci sentiamo amati e custoditi, possiamo partecipare e vivere la sua pienezza di gioia, che ci sentiamo custoditi nell’amore come lui sente forte la relazione con il Padre. La stessa cura che Gesù ha ricevuto dal Padre e che ha insegnato e trasmesso ai suoi discepoli e ad ogni persona che si è avvicinata a lui, siamo chiamati a viverla nel mondo, nella nostra quotidianità, continuando una relazione di amore che mette in risalto la vita, dono prezioso che siamo chiamati a valorizzare e custodire. Ogni cosa diviene sacra, perché parla della vita, parla del Creatore. / Cosa mi fa sentire prezioso agli occhi di Dio? In che modo mi sento chiamato a custodire e proteggere la vita in tutti i suoi aspetti? Cosa mi ha fatto sentire soffocato, in alcune relazioni d’amore? (Chiara Selvatici)
</p>

<p>
<u>LettureBose</u> / Nessuno può dire Gesù "Signore", se non nello Spirito santo / Se non esistesse lo Spirito santo, non potremmo dire che Gesù è Signore. Nessuno, infatti, può dire Gesù "Signore", se non nello Spirito santo (1Cor 12,3). Se lo Spirito santo non esistesse, noi credenti non potremmo pregare Dio; diciamo infatti: Padre nostro, che sei nei cieli (Mt 6,9). Come non potremmo chiamare Gesù "Signore", così non potremmo chiamare Dio "Padre". Come lo si dimostra? Per il fatto che lo stesso Apostolo dice: Poiché siete suoi figli, Dio ha inviato nei vostri cuori lo Spirito di suo Figlio che esclama: ''Abba, Padre" (Gal 4,6). Per questo quando invochi il Padre, ricordati che ti è stato dato di chiamarlo con tale nome poiché vi è lo Spirito che sospinge la tua anima. Se lo Spirito non esistesse, non ci sarebbe nella chiesa parola di sapienza e di scienza: A uno, infatti, è data una parola di sapienza attraverso lo Spirito, a un altro una parola di scienza (1Cor 12,8). Se non ci fosse lo Spirito santo, non ci sarebbero nella chiesa pastori e maestri, poiché è lo Spirito che li rende tali, come dice anche Paolo: Lo Spirito santo vi ha posti come pastori e come vescovi (At 20,28). Vedi che anche questo avviene grazie all'azione dello Spirito? Se lo Spirito santo non fosse presente in questo nostro padre e maestro [che presiede la liturgia], quando poco fa è salito a questo santo altare e ha dato a tutti noi la pace, voi non gli avreste risposto tutti insieme: "E con il tuo spirito". Per questo gli rivolgete tali parole non solo quando sale all'altare o parla con voi, o prega per voi, ma anche quando sta presso questa santa mensa, quando si dispone a offrire il venerando sacrificio. Ben lo sanno quanti sono stati iniziati ai santi misteri. Egli non tocca i santi doni se prima non ha invocato per voi la grazia del Signore, se prima voi non gli avete risposto: "E con il tuo spirito". Questa vostra risposta vi ricorda che colui che è là presente non fa nulla da se stesso e che i doni offerti non sono di natura umana, ma che solo la grazia dello Spirito che è presente, discesa su tutti, compie questo mistico sacrificio. Anche se là è presente un uomo, è Dio che agisce per mezzo di lui. Non fermarti dunque a ciò che vedi, ma pensa alla grazia invisibile. (Giovanni Crisostomo, Omelie sulla santa Pentecoste I) 
</p>

<p>
<u>FEGF1</u> / Padre Santo, custodisci i miei discepoli… perché siano come noi una cosa sola, di San Gregorio Nisseno nel quarto secolo / Avendo dato ogni potere ai suoi discepoli, il Signore concede ogni bene ai suoi santi nella preghiera che rivolge a suo Padre. Eppure aggiunge il più importante dei beni: L’essere tutti una cosa sola, mediante la loro unione col solo ed unico bene. Così, «uniti dallo Spirito Santo, essendo legati per mezzo del vincolo della pace, saranno tutti un solo corpo e un solo spirito, in virtù dell’unica speranza alla quale sono stati tutti chiamati» (Ef 4,4). «Tutti siano una cosa sola. Come tu, Padre sei in me e io in te». In effetti, il vincolo di questa unità è la gloria. Che lo Spirito Santo sia chiamato gloria, nessuno lo potrebbe contraddire se è attento alle parole del Signore: «La gloria che tu hai dato a me, io l’ho data a loro» (Gv 17,22). Infatti egli ha realmente dato loro una tale gloria quando ha detto: «Ricevete  lo Spirito Santo» (Gv 20,22). Egli ha ricevuto quella gloria che possedeva da sempre, prima che il mondo fosse, quando si è rivestito della nostra natura umana. E una volta che questa natura è stata glorificata dallo Spirito, la gloria dello Spirito è stata comunicata a tutti quelli che sono partecipi della stessa natura, cominciando dai discepoli. Ecco perché dice: «Padre, la gloria che tu hai dato a me, io l’ho data a loro, perché siano come noi una cosa sola.»
</p>

<p>
<u>FEGF2</u> / Essi non sono del mondo, come io non sono del mondo, di Sant’Agostino nel quinto secolo / Ascoltate dunque, Giudei e gentili…; ascoltate, regni tutti della terra: Io non intralcio la vostra sovranità in questo mondo: «Il mio regno non è di questo mondo» (Gv 18,36). Non lasciatevi prendere dall'assurdo timore di Erode che, alla notizia della nascita di Cristo, si allarmò… «Il mio regno - dice il Signore - non è di questo mondo.» Venite nel regno che non è di questo mondo; venite credendo, e non vogliate diventare crudeli per paura. E' vero che in una profezia, Cristo, riferendosi a Dio Padre, dice: «Da lui io sono stato costituito re sopra Sion, il suo monte santo» (Sal 2, 6), ma questo monte e quella Sion, di cui parla, non sono di questo mondo. Quale è infatti il suo regno se non i credenti in lui, a proposito dei quali dice: «Essi non sono del mondo, come io non sono del mondo»? anche se egli voleva che essi rimanessero nel mondo, e per questo chiese al Padre: «Non chiedo che tu li tolga dal mondo, ma che li custodisca dal male». Ecco perché anche qui non dice: «Il mio regno non è in questo mondo», ma dice: «Il mio regno non è di questo mondo. Se il mio regno fosse di questo mondo, i miei servi combatterebbero per me, affinché non fossi consegnato» (Gv 18,36). Il suo regno infatti è quaggiù fino alla fine dei secoli, portando mescolata nel suo grembo la zizzania fino al momento della mietitura (Mt 13,24s)... Tuttavia, esso non è di quaggiù, perché è peregrinante nel mondo. E' precisamente agli appartenenti al suo regno che egli si riferisce quando dice: «Voi non siete del mondo, ma io vi ho scelti dal mondo» (Gv 15,19). Erano dunque del mondo, quando ancora non facevano parte del suo regno, e appartenevano al principe del mondo (Gv 12,3). E' quindi del mondo tutto ciò che è stato generato dalla stirpe corrotta di Adamo; è diventato però regno di Dio, e non è più di questo mondo, tutto ciò che in Cristo è stato rigenerato. E' in questo modo che «Dio ci ha sottratti al potere delle tenebre e ci ha trasferiti nel regno del Figlio dell'amor suo» (Col 1,13).
</p>

<p>
<u>Luigi Maria Epicoco</u> / Essere una cosa sola / “Padre santo, custodiscili nel tuo nome, quello che mi hai dato, perché siano una sola cosa, come noi. (…) Io ho dato loro la tua parola e il mondo li ha odiati, perché essi non sono del mondo”. Gesù ha piena consapevolezza che noi giochiamo nella storia come protagonisti e non come pedine. Con l’incarnazione Egli è sceso in campo, ma dopo gli eventi della passione, morte e resurrezione, Egli esce di nuovo dal campo dello spazio e del tempo, e lascia noi come Suo prolungamento nella storia. E proprio perché siamo ancora nel cuore della partita, abbiamo bisogno di essere custoditi. E che cos’è che ci custodisce? Essere una cosa sola, così come Lui è una cosa sola con il Padre. È questo il motivo per cui ci rivolgiamo al male chiamandolo diavolo. La parola diavolo significa “colui che divide”. È da divisi che noi siamo deboli e perdenti. In questo senso l’opera del male è sempre quella di darci motivi per dividerci, per contrapporci, per metterci uno contro l’altro. Ciò che ci salva è ritrovare un’unità. Una famiglia unita è una famiglia più forte. Una famiglia divisa genera solo altri problemi. Due amici uniti sono due amici forti, due amici divisi sono solo due potenziali nemici. Una Chiesa unita è una Chiesa forte, una Chiesa divisa è la più grande cattiva testimonianza che possiamo dare al mondo. Ma ci verrebbe da dire che forse dobbiamo trovare un modo per fuggire dalla storia, per trovare un posto dove nasconderci in attesa che tutto finisca, ma anche questa è una tentazione. Un cristiano non si mette mai fuori dalla partita. È Gesù che ce lo chiede: “Non prego che tu li tolga dal mondo, ma che tu li custodisca dal Maligno”. Il Signore non ci tira fuori dalle dinamiche della storia, ci dà solo la possibilità di attraversarla da consacrati nella verità. E ciò significa che siamo chiamati a stare nella storia mostrando una logica completamente diversa. Capire in che cosa consiste questa “diversità” cristiana e imparare a viverla con umiltà senza vigliaccheria o fanatismo, è l’impegno vero di oggi.     
</p>

<p>
<u>MichaelDavide Semeraro</u> / Il tuo nome è Potenza, alleluia! / L’apostolo Paolo non smette di evocare la sua passione apostolica, che diventa per i discepoli una vera e propria eredità da accogliere e da custodire: «Per questo vigilate, ricordando che per tre anni, notte e giorno, io non ho cessato, tra le lacrime, di ammonire ciascuno di voi» (At 20,31). È proprio da questa passione amorevole che nasce la conoscenza e l’esperienza di una forza che radica nel profondo del cuore e si diffonde, a partire dalla propria vita, al mondo che ci circonda con un senso di fiducia radicale. Da questa fiducia, in cui si invera una fede autentica e vitale, nasce un affidamento generoso e abbandonato: «E ora vi affido a Dio e alla parola della sua grazia, che ha la potenza di edificare e di concedere l’eredità fra tutti quelli che da lui sono santificati» (At 20,32). Mentre la sua esperienza sta per essere segnata in modo drammatico dall’attraversamento di una fragilità a tratti inquietante, il Signore Gesù non ha nessun timore nel parlare di «potenza». Si tratta della potenza che viene dalla certezza di essere in profonda relazione con qualcuno, tanto che l’estrema debolezza diventa il luogo in cui si manifesta il meglio delle possibilità più impensate e inimmaginate. Credere che la relazione intima con il Signore abbia «la potenza di edificare» è, di certo, una premessa, ma è pure la conseguenza più forte del fatto di sentire che non siamo soli soprattutto quando tutto sembrerebbe dire il contrario. Il Signore Gesù sta in mezzo tra il Padre e i suoi discepoli e in questo modo rivela dove sta il segreto e la causa interiore della sua croce: «Quand’ero con loro, io li custodivo nel tuo nome, quello che mi hai dato, e li ho conservati, e nessuno di loro è andato perduto, tranne il figlio della perdizione, perché si compisse la Scrittura» (Gv 17,12). Nessuna preoccupazione per il proprio destino e una profonda attenzione alla vita e alla felicità dei discepoli, i quali diventano il soggetto di ogni pensiero e di ogni desiderio. Tutto questo mentre il tempo della passione e dell’estrema solitudine sono già in atto: «per loro io consacro me stesso, perché siano anch’essi consacrati nella verità» (17,19). Al Signore che si prepara al suo ultimo combattimento contro il «potere delle tenebre» (Lc 22,53) non sfugge il pericolo che incombe sui discepoli… su di noi. Per questo prega con ardore: «Non prego che tu li tolga dal mondo, ma che tu li custodisca dal Maligno» (Gv 17,15). Il segno di una vittoria o di una sconfitta dell’opera del Maligno nella vita dei discepoli è la partecipazione alla gioia che anima la vita intima delle relazioni divine: «perché abbiano in se stessi la pienezza della mia gioia» (17,13). Paradossalmente il Maligno, che pure promette tanti piaceri, è sommamente triste per quella sua incapacità radicale a pensarsi solo in un modo autoreferenziale e solipsistico, con cui cerca di contaminare la nostra umanità creata, invece, a immagine e somiglianza del Dio sempre in comunione.
</p>

<p>
Roberto Pasolini / Come custodi(ti) / L’accostamento tra il commiato di Paolo e il discorso di addio del Signore Gesù non finisce di riservare sorprese a quanti celebrano l’attesa che la fiamma d’amore del dono di Pentecoste possa essere celebrata, tra pochi giorni, come la grande speranza capace di rianimare la vita della chiesa. Dopo aver annunciato un imminente destino di gloria, a cui i discepoli non possono sentirsi del tutto estranei, il Figlio rivolge al Padre una preghiera fatta di parole ben misurate. Allo stesso modo con cui aveva insegnato ai suoi amici a pregare senza usare troppe, inutili parole, così quando giunge la «sua ora» di passare da questo mondo al Padre (Gv 13,1), il Signore Gesù prega domandando solo il necessario per coloro a cui ha confidato il mistero del Regno dei cieli: «Non prego che tu li tolga dal mondo, ma che tu li custodisca dal maligno» (Gv 17,15). Custodire qualcuno nello spazio sacro dei nostri affetti e nel ritmo della nostra preghiera significa riservare un luogo nelle profondità del nostro cuore. Vuol dire mettere da parte tempo, energie, fantasia nell’intima speranza che la vita dell’altro non solo possa manifestarsi e crescere nella libertà, ma possa anche essere tutelata nei confronti di tutto ciò che potrebbe minacciare o impedire il suo armonioso sviluppo. Questa custodia d’amore va fatta, tuttavia, senza indulgere in logiche di paternalismo o assistenzialismo, nelle quali viene meno quella distanza dall’altro, necessaria perché si possa manifestare anche il mistero del rifiuto e della non accoglienza: «Quand’ero con loro, io li custodivo nel tuo nome, quello che mi hai dato, e io li ho conservati, e nessuno di loro è andato perduto, tranne il figlio della perdizione, perché si compisse la Scrittura» (Gv 17,12). La voce dell’apostolo Paolo riesce a tradurre il cuore orante di Cristo in una forma ancora più comprensibile, attestando quale respiro avesse la vigilanza reciproca nel cuore della primitiva comunità cristiana. Dopo aver ricevuto il dono dello Spirito Santo effuso dal Risorto, i primi cristiani hanno avvertito fortemente il bisogno di essere reciprocamente custoditi per poter restare fedeli alla promessa del Vangelo. Prendendo la parola, Paolo invita gli anziani della comunità a essere vigilanti, per poter diventare il buon profumo di Cristo nel mondo, senza mai smettere di avere addosso l’odore delle pecore redente a prezzo del suo sangue: «Vegliate su voi stessi e su tutto il gregge, in mezzo al quale lo Spirito Santo vi ha costituiti come custodi per essere pastori della Chiesa di Dio, che si è acquistata con il sangue del proprio Figlio» (At 20,28). I lupi rapaci, che sempre si nascondono dentro il gregge delle pecore autentiche e dei pastori vicari, sono sempre coloro che sentono il bisogno di esercitare il potere del dominio e della seduzione, avendo probabilmente smarrito la gioia di lavorare gratuitamente per il Regno e per servire i fratelli nella fede. Diventiamo anche noi lupi avidi e pavidi ogni volta che non custodiamo «le parole del Signore Gesù» e cominciamo a considerare quanto è possibile ricavare dalle situazioni in cui siamo posti a servizio degli altri: «Si è più beati nel dare che nel ricevere!» (At 20,35). Una gioiosa e umile dedizione ai fratelli, che non si lascia sedurre da strategie di conquista, non può essere il frutto di una morale esigente o di una meticolosa attività di epurazione dei cattivi pensieri presenti nel nostro cuore, ma l’accoglienza di una grazia che il Signore ha chiesto per noi prima di essere elevato al cielo. A causa di questa parola che il Figlio di Dio ha rivolto al Padre suo e nostro, possiamo scegliere di non essere più camminatori raminghi e stanchi, ma apostoli inviati nel mondo come testimoni di un amore grande, che illumina ogni tenebra e restituisce luce a ogni colore: «Come tu hai mandato me nel mondo, anche io ho mandato loro nel mondo; per loro io consacro me stesso, perché siano anch’essi consacrati nella verità» (Gv 17,18-19).
</p>

<p>
<u>HomilyVoice-21</u> / PRIMA LETTURA Vegliate su voi stessi e su tutto il gregge, in mezzo al quale lo Spirito Santo vi ha costituiti come custodi per essere pastori della Chiesa di Dio, che si è acquistata con il sangue del proprio Figlio. Nessuno può vegliare o vigilare sugli altri, se non vigila su se stesso. Nessuno può custodire secondo verità, giustizia, carità, zelo il gregge di Cristo Signore, se tralascia di essere lui stesso vero discepolo di Gesù. Ecco cosa insegna l’Apostolo Paolo sia ai Galati che a Timoteo: “Fratelli, se uno viene sorpreso in qualche colpa, voi, che avete lo Spirito, correggetelo con spirito di dolcezza. E tu vigila su te stesso, per non essere tentato anche tu. Portate i pesi gli uni degli altri: così adempirete la legge di Cristo. Se infatti uno pensa di essere qualcosa, mentre non è nulla, inganna se stesso. Ciascuno esamini invece la propria condotta e allora troverà motivo di vanto solo in se stesso e non in rapporto agli altri. Ciascuno infatti porterà il proprio fardello (Gal 6,1-5). Allénati nella vera fede, perché l’esercizio fisico è utile a poco, mentre la vera fede è utile a tutto, portando con sé la promessa della vita presente e di quella futura. Questa parola è degna di fede e di essere accolta da tutti. Per questo infatti noi ci affatichiamo e combattiamo, perché abbiamo posto la nostra speranza nel Dio vivente, che è il salvatore di tutti gli uomini, ma soprattutto di quelli che credono. E tu prescrivi queste cose e inségnale. Nessuno disprezzi la tua giovane età, ma sii di esempio ai fedeli nel parlare, nel comportamento, nella carità, nella fede, nella purezza. In attesa del mio arrivo, dèdicati alla lettura, all’esortazione e all’insegnamento. Non trascurare il dono che è in te e che ti è stato conferito, mediante una parola profetica, con l’imposizione delle mani da parte dei presbìteri. Abbi cura di queste cose, dèdicati ad esse interamente, perché tutti vedano il tuo progresso. Vigila su te stesso e sul tuo insegnamento e sii perseverante: così facendo, salverai te stesso e quelli che ti ascoltano (1Tm 4,7-16). Ecco la somma vigilanza che l’Apostolo Paolo aveva su se stesso. Questa stessa sua vigilanza vuole che sia di ogni discepolo di Gesù: “Da parte nostra non diamo motivo di scandalo a nessuno, perché non venga criticato il nostro ministero; ma in ogni cosa ci presentiamo come ministri di Dio con molta fermezza: nelle tribolazioni, nelle necessità, nelle angosce, nelle percosse, nelle prigioni, nei tumulti, nelle fatiche, nelle veglie, nei digiuni; con purezza, con sapienza, con magnanimità, con benevolenza, con spirito di santità, con amore sincero, con parola di verità, con potenza di Dio; con le armi della giustizia a destra e a sinistra; nella gloria e nel disonore, nella cattiva e nella buona fama; come impostori, eppure siamo veritieri; come sconosciuti, eppure notissimi; come moribondi, e invece viviamo; come puniti, ma non uccisi; come afflitti, ma sempre lieti; come poveri, ma capaci di arricchire molti; come gente che non ha nulla e invece possediamo tutto! (2Cor 6,3-10). A volte bastano poche disattenzioni, poche omissioni, poche distrazioni su noi stessi e del gregge a noi affidato non rimane sulla via del Vangelo neanche una pecora. Quando noi ci assopiamo spiritualmente, il seminatore di zizzania non viene solo nella notte a seminare, semina a larghe mani anche durante il giorno. Noi ci distraiamo, lui non si distrae mai. Semina sempre la sua erba cattiva nel campo del Signore. Ecco cosa lo Spirito dice all’angelo della Chiesa che è a Sardi: “Così parla Colui che possiede i sette spiriti di Dio e le sette stelle. Conosco le tue opere; ti si crede vivo, e sei morto. Sii vigilante, rinvigorisci ciò che rimane e sta per morire, perché non ho trovato perfette le tue opere davanti al mio Dio. Ricorda dunque come hai ricevuto e ascoltato la Parola, custodiscila e convèrtiti perché, se non sarai vigilante, verrò come un ladro, senza che tu sappia a che ora io verrò da te. Tuttavia a Sardi vi sono alcuni che non hanno macchiato le loro vesti; essi cammineranno con me in vesti bianche, perché ne sono degni. Il vincitore sarà vestito di bianche vesti; non cancellerò il suo nome dal libro della vita, ma lo riconoscerò davanti al Padre mio e davanti ai suoi angeli. Chi ha orecchi, ascolti ciò che lo Spirito dice alle Chiese” (Ap 3,1-6). Quando un gregge si disperde la causa va cercate nei pastori. Quando essi si disperdono e si smarriscono nei pensieri del mondo, sempre il gregge si smarrisce e si disperde nei pensieri del mondo. La verità del gregge è sempre dalla verità del pastore. Oggi si vorrebbero separare il pastore dal gregge. Lo si separi pure. I frutti sono di vero disastro spirituale. Questi frutti già li stiamo gustando e sono tutti frutti avvelenati. Oggi basta far risuonare una parola magica: “clericalismo”, e all’istante si è lapidati da una montagna di pietre di parole proferite spesso da persone che neanche sanno cosa è il clero. “Clero” significa “parte”. Mia parte di eredità è il Signore. Il mio clero è Dio. La mia parte di eredità è Dio. Ho consacrato a Dio la mia vita perché Lui ne faccia un dono di salvezza, mi faccia nutrimento di verità, di grazia, sapienza, luce, santità, giustizia per il gregge che lui mi affida. Il legame, tra il clero, cioè il pastore, e il gregge è un legame di vita. È lo stesso legame di vita che regna tra la vite e i tralci. Ecco la regola che vive l’Apostolo Paolo verso il gregge a Lui affidato: “Noi non intendiamo fare da padroni sulla vostra fede; siamo invece i collaboratori della vostra gioia, perché nella fede voi siete saldi” (2Cor 1.24). LEGGIAMO At 20, 28.38 Vegliate su voi stessi e su tutto il gregge, in mezzo al quale lo Spirito Santo vi ha costituiti come custodi per essere pastori della Chiesa di Dio, che si è acquistata con il sangue del proprio Figlio. Io so che dopo la mia partenza verranno fra voi lupi rapaci, che non risparmieranno il gregge; perfino in mezzo a voi sorgeranno alcuni a parlare di cose perverse, per attirare i discepoli dietro di sé. Per questo vigilate, ricordando che per tre anni, notte e giorno, io non ho cessato, tra le lacrime, di ammonire ciascuno di voi. E ora vi affido a Dio e alla parola della sua grazia, che ha la potenza di edificare e di concedere l’eredità fra tutti quelli che da lui sono santificati. Non ho desiderato né argento né oro né il vestito di nessuno. Voi sapete che alle necessità mie e di quelli che erano con me hanno provveduto queste mie mani. In tutte le maniere vi ho mostrato che i deboli si devono soccorrere lavorando così, ricordando le parole del Signore Gesù, che disse: “Si è più beati nel dare che nel ricevere!”». Dopo aver detto questo, si inginocchiò con tutti loro e pregò. Tutti scoppiarono in pianto e, gettandosi al collo di Paolo, lo baciavano, addolorati soprattutto perché aveva detto che non avrebbero più rivisto il suo volto. E lo accompagnarono fino alla nave. Il gregge di Cristo Gesù è un pasto prelibato per i lupi. Questi sanno come entrare nel gregge e sbranare le pecore. Se il pastore non presta la sua somma vigilanza, quando si sveglierà, se si sveglierà, del gregge troverà solo delle vuote carcasse, qualche osso e della lana insanguinata. Ma l’Apostolo dice anche altro. Persino tra i pastori sorgeranno alcuni ad insegnare dottrine perverse per attrarre discepoli dietro di sé. Qui è necessario che anche i pastori vigilino sui pastori. Questa è la vera comunione tra pastori: essere gli uni luce per gli altri, essere gli uni coloro che vigilano perché altri non smarriscano la via di Cristo Signore. È questa la grande carità presbiterale. Senza una attenta vigilanza di tutti in favore di tutti, sempre le radici perverse della falsità entrano nel gregge e lo conducono in perdizione. L’ammonimento dell’Apostolo vale per pastori e greggi: “Chi crede di stare in piedi, guardi di non cadere” (1Cor 10,12). Siamo tutti avvisati. Se cade il pastore, sempre cadrà il gregge. La storia è questo ininterrotto insegnamento. Il pastore è vita per il gregge. LETTURA DEL VANGELO Consacrali nella verità. La tua parola è verità. Come tu hai mandato me nel mondo, anche io ho mandato loro nel mondo; per loro io consacro me stesso, perché siano anch’essi consacrati nella verità. È questo il desiderio che è nel cuore di Cristo Gesù e che Lui manifesta al Padre: “Consacrali nella verità. Consacrali nella tua Parola”. È giusto che ci chiediamo: “Cosa è la consacrazione?”. Prendiamo del pane, pronunciamo su di esso le parole della “consacrazione”, quel pane non è più pane. È il corpo di Cristo Signore. Prendiamo del vino, anche su di esso pronunciamo le parole della “consacrazione”, quel vino non è più vino, ma è il sangue del Signore nostro Gesù Cristo. Ecco cosa Gesù chiede al Padre suo: che i suoi discepoli, per la potenza dello Spirito Santo, siano trasformati in sua Parola, in sua Verità, in sua vita. Solo le apparenze dovranno essere del discepolo. Solo la figura. Sotto le apparenze e sotto la figura, tutto dovrà essere Parola di Cristo Signore, Verità di Cristo Signore, Vita di Cristo Signore. La consacrazione non è un abito che si indossa a piacimento, a tempo e che poi si lascia quando si vuole indossare l’abito del mondo. Una volta che il pane e il vino sono consacrati, la consacrazione è per sempre. Mai un pane consacrato potrà ritornare ad essere nuovamente pane. Così dicasi anche del vino. In eterno sarà sangue, sarà corpo del Signore. La stessa cosa avviene per ogni discepolo di Gesù secondo la sua particolare consacrazione. Ecco una preghiera della Liturgia delle Ore: “È asceso il buon pastore alla destra del Padre, veglia il piccolo gregge con Maria nel cenacolo. Dagli splendori eterni scende il crisma profetico che consacra gli apostoli araldi del Vangelo. Vieni, o divino Spirito, con i tuoi santi doni e rendi i nostri cuori tempio della tua gloria. O luce di sapienza, rivelaci il mistero del Dio trino ed unico, fonte d'eterno amore. Amen. Nella Liturgia Battesimale così prega la Santa Chiesa: “Dio onnipotente ed eterno, tu hai mandato nel mondo il tuo Figlio per distruggere il potere di satana, spirito del male, e trasferire l'uomo dalle tenebre nel tuo regno di luce infinita; umilmente ti preghiamo: libera questi bambini dal peccato originale, e consacrali tempio della tua gloria, dimora dello Spirito Santo. Per Cristo nostro Signore”. La consacrazione sacramentale è trasformazione di natura. Quando il discepolo è consacrato nella Verità, nella Parola, lui è trasformato naturalmente in Verità, naturalmente in Parola di Cristo Gesù. Questa trasformazione va sempre alimentata, fortificata, rafforzata. Essa è sempre tentata dal pensiero del mondo perché il discepolo ritorni ad essere pensiero della terra e smetta di essere pensiero e Parola di Cristo Gesù. È questa la differenza tra la consacrazione del pane e del vino e la consacrazione del discepolo di Gesù. Il pane e il vino dopo la consacrazione non esistono più. Esiste per sempre il corpo e il sangue di Gesù Signore. Dopo la consacrazione sacramentale si riceve una natura nuova, questa natura però deve esser fatta crescere come natura nuova, altrimenti la carne nuovamente la conquisterà e la sottoporrà al suo governo di schiavitù, di corruzione, di morte. Vale per ogni discepolo questo insegnamento di Gesù Signore: “Quando lo spirito impuro esce dall’uomo, si aggira per luoghi deserti cercando sollievo, ma non ne trova. Allora dice: “Ritornerò nella mia casa, da cui sono uscito”. E, venuto, la trova vuota, spazzata e adorna. Allora va, prende con sé altri sette spiriti peggiori di lui, vi entrano e vi prendono dimora; e l’ultima condizione di quell’uomo diventa peggiore della prima. Così avverrà anche a questa generazione malvagia» (Mt 12,43-45). Ancora una volta può venirci in aiuto la Liturgia del Battesimo. La Chiesa è consapevole e conosce le astuzie del principe del mondo e questa verità così la ricorda nella consegna della veste bianca e della luce: “Siete diventati nuova creatura, e vi siete rivestiti di Cristo. Questa veste bianca sia segno della vostra nuova dignità: aiutati dalle parole e dall'esempio dei vostri cari, portatela senza macchia per la vita eterna”. La veste bianca si può nuovamente sporcare, insudiciare, macchiare. Anche la luce si può spegnere, affievolire, divenire un lucignolo dalla fiamma smorta o solo fumigante: “A voi, genitori, e a voi, padrini e madrine, è affidato questo segno pasquale, fiamma che sempre dovete alimentare. Abbiate cura che i vostri bambini, illuminati da Cristo, vivano sempre come figli della luce; e perseverando nella fede, vadano incontro al Signore che viene, con tutti i santi, nel regno dei cieli”. Ogni discepolo di Gesù questo deve sapere: Dio consacra nella verità, nella Parola, in Cristo, nello Spirito Santo. Il consacrato è obbligato – ed è questa la sua vocazione – a crescere come vero consacrato del Signore. Se Lui non cresce, decresce e a poco a poco la falsità e la parola del mondo lo conquisteranno. Se lui crescerà nella verità sarà verità per i suoi fratelli. Se decrescerà sarà falsità, perché ritornerà ad essere parola del mondo e non più Parola di Gesù Signore. Mai il discepolo di Gesù dovrà pensare che una volta consacrato, agirà sempre da consacrato. Agirà da consacrato, se nella sua consacrazione cresce nella grazia di Cristo Gesù e nella sapienza, intelligenza, fortezza, timore del Signore dello Spirito Santo che gli è stato dato. Lui è vero tempio dello Spirito Santo. Vera dimora della gloria del Padre. Urge sempre crescere, mai decrescere. LEGGIAMO IL TESTO DI Gv 17,11b-19 Padre santo, custodiscili nel tuo nome, quello che mi hai dato, perché siano una sola cosa, come noi. Quand’ero con loro, io li custodivo nel tuo nome, quello che mi hai dato, e li ho conservati, e nessuno di loro è andato perduto, tranne il figlio della perdizione, perché si compisse la Scrittura. Ma ora io vengo a te e dico questo mentre sono nel mondo, perché abbiano in se stessi la pienezza della mia gioia. Io ho dato loro la tua parola e il mondo li ha odiati, perché essi non sono del mondo, come io non sono del mondo. Non prego che tu li tolga dal mondo, ma che tu li custodisca dal Maligno. Essi non sono del mondo, come io non sono del mondo. Consacrali nella verità. La tua parola è verità. Come tu hai mandato me nel mondo, anche io ho mandato loro nel mondo; per loro io consacro me stesso, perché siano anch’essi consacrati nella verità. Ecco l’altra preghiera che Gesù rivolve al Padre: “Non prego che tu li tolga dal mondo, ma che tu li custodisca dal Maligno”. Il Padre custodisce dal Maligno, ma anche il discepolo deve custodirsi dal Maligno. Ecco la regola dell’Apostolo Pietro perché noi possiamo custodirci dal Maligno: “Umiliatevi dunque sotto la potente mano di Dio, affinché vi esalti al tempo opportuno, riversando su di lui ogni vostra preoccupazione, perché egli ha cura di voi. Siate sobri, vegliate. Il vostro nemico, il diavolo, come leone ruggente va in giro cercando chi divorare. Resistetegli saldi nella fede, sapendo che le medesime sofferenze sono imposte ai vostri fratelli sparsi per il mondo. E il Dio di ogni grazia, il quale vi ha chiamati alla sua gloria eterna in Cristo Gesù, egli stesso, dopo che avrete un poco sofferto, vi ristabilirà, vi confermerà, vi rafforzerà, vi darà solide fondamenta. A lui la potenza nei secoli. Amen!” (1Pt 5,6-11). Per la preghiera di Cristo, il Padre sempre ci custodirà. Alla custodia del Padre dobbiamo aggiunge la nostra volontà fortificata dallo Spirito Santo e sempre vivificata dalla grazia di Cristo Gesù che ci governa. Madre di Dio, tu che hai schiacciato la testa al Maligno, aiutaci. Anche noi vogliamo schiacciarla per tutti i giorni della nostra vita. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
