<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> Martedì della IV settimana di Pasqua.
</p>

<p>
<u>ANTIFONA</u> / Rallegriamoci ed esultiamo, rendiamo gloria al Signore: ha preso possesso del suo regno il nostro Dio, l’Onnipotente. Alleluia. (Ap 19,7.6)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / Dio onnipotente, che ci dai la grazia di celebrare il mistero della risurrezione del tuo Figlio, concedi a noi di testimoniare con la vita la gioia di essere salvati. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Cominciarono a parlare anche ai Greci, annunciando che Gesù è il Signore</b> / Dagli Atti degli Apostoli (At 11,19-26) / In quei giorni, quelli che si erano dispersi a causa della persecuzione scoppiata a motivo di Stefano erano arrivati fino alla Fenicia, a Cipro e ad Antiòchia e non proclamavano la Parola a nessuno fuorché ai Giudei. Ma alcuni di loro, gente di Cipro e di Cirène, giunti ad Antiòchia, cominciarono a parlare anche ai Greci, annunciando che Gesù è il Signore. E la mano del Signore era con loro e così un grande numero credette e si convertì al Signore. Questa notizia giunse agli orecchi della Chiesa di Gerusalemme, e mandarono Bàrnaba ad Antiòchia. Quando questi giunse e vide la grazia di Dio, si rallegrò ed esortava tutti a restare, con cuore risoluto, fedeli al Signore, da uomo virtuoso qual era e pieno di Spirito Santo e di fede. E una folla considerevole fu aggiunta al Signore. Bàrnaba poi partì alla volta di Tarso per cercare Sàulo: lo trovò e lo condusse ad Antiòchia. Rimasero insieme un anno intero in quella Chiesa e istruirono molta gente. Ad Antiòchia per la prima volta i discepoli furono chiamati cristiani. / Parola di Dio.
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Sal 86) <b>Genti tutte, lodate il Signore</b> / Sui monti santi egli l'ha fondata; il Signore ama le porte di Sion più di tutte le dimore di Giacobbe. Di te si dicono cose gloriose, città di Dio! / Iscriverò Raab e Babilonia fra quelli che mi riconoscono; ecco Filistea, Tiro ed Etiopia: là costui è nato. Si dirà di Sion: «L'uno e l'altro in essa sono nati e lui, l'Altissimo, la mantiene salda». / Il Signore registrerà nel libro dei popoli: «Là costui è nato». E danzando canteranno: «Sono in te tutte le mie sorgenti».
</p>

<p>
<u>ALLELUIA</u> / Alleluia, Alleluia / Le mie pecore ascoltano la mia voce, dice il Signore, e io le conosco ed esse mi seguono. (Gv 10,27) / Alleluia.
</p>

<p>
<u>VANGELO</u> / <b>Io e il Padre siamo una cosa sola</b> / Dal Vangelo secondo  Giovanni (Gv 10,22-30) / Ricorreva, in quei giorni, a Gerusalemme la festa della Dedicazione. Era inverno. Gesù camminava nel tempio, nel portico di Salomone. Allora i Giudei gli si fecero attorno e gli dicevano: «Fino a quando ci terrai nell'incertezza? Se tu sei il Cristo, dillo a noi apertamente». Gesù rispose loro: «Ve l'ho detto, e non credete; le opere che io compio nel nome del Padre mio, queste danno testimonianza di me. Ma voi non credete perché non fate parte delle mie pecore. Le mie pecore ascoltano la mia voce e io le conosco ed esse mi seguono. Io do loro la vita eterna e non andranno perdute in eterno e nessuno le strapperà dalla mia mano. Il Padre mio, che me le ha date, è più grande di tutti e nessuno può strapparle dalla mano del Padre. Io e il Padre siamo una cosa sola». / Parola del Signore.
</p>

<p>
<u>CREDO</u> / <a href="./MM/Credo.mp3"><img src="./MM/audiolh.png"></a> Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS1</u> / Nella gioia della Pasqua presentiamo al Padre le nostre invocazioni, facendoci voce dell’intera umanità che Cristo ha amato fino al dono della vita. Preghiamo insieme e diciamo: <b>Dio dell’amore, ascoltaci.</b> / La tua Chiesa risplenda agli occhi del mondo quale segno di comunione, sia sollecita nel prendersi cura dei poveri e dei sofferenti. Noi ti preghiamo. / Il tuo Spirito susciti uomini di governo capaci di collaborare al tuo progetto di pace per l’umanità intera, superando ogni forma di violenza e abuso di potere. Noi ti preghiamo. / Le famiglie, nate dal tuo amore, attingano dall’incontro con te la forza per affrontare ogni difficoltà e lo slancio per un servizio generoso alla vita. Noi ti preghiamo. / I poveri, i carcerati, coloro che lasciano la propria terra a causa di guerre e povertà trovino premurosa solidarietà e rispettosa prossimità nei discepoli di Cristo crocifisso e risorto. Noi ti preghiamo. / A noi che partecipiamo al banchetto della tua parola e dell’Eucaristia dona di ricevere sostegno per una fede trasparente, per una speranza viva e una carità operosa. Noi ti preghiamo. / O Padre, tu sei buono verso tutti e la tua tenerezza si espande su ogni creatura: guarda e ascolta il tuo popolo che esulta per la rinnovata speranza donatagli dal Cristo risorto. Egli vive e regna nei secoli dei secoli.
</p>

<p>
<u>OFFERTORIO</u> / O Dio, che in questi santi misteri compi l’opera della nostra redenzione, fa’ che questa celebrazione pasquale sia per noi fonte di perenne letizia. Per Cristo nostro Signore. ♦ Signore, che hai mandato il tuo Figlio per strapparci dalla morte e da ogni male, accogli con bontà il sacrificio che ti offriamo in rendimento di grazie per la liberazione che abbiamo sperimentato nell’ora della prova. Per Cristo nostro Signore.
</p>

<p>
<u>PREFAZIO</u> / <b>La restaurazione dell’universo per mezzo del mistero pasquale</b> / È veramente cosa buona e giusta, nostro dovere e fonte di salvezza, proclamare sempre la tua gloria, o Signore, e soprattutto esaltarti in questo tempo nel quale Cristo, nostra Pasqua, si è immolato. In lui, vincitore del peccato e della morte, l’universo risorge e si rinnova, e l’uomo ritorna alle sorgenti della vita. Per questo mistero, nella pienezza della gioia pasquale, l’umanità esulta su tutta la terra e le schiere degli angeli e dei santi cantano senza fine l’inno della tua gloria: <a href="./MM/Sanctus.mp3"><img src="./MM/audiolh.png"></a> Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Cristo doveva patire e risorgere dai morti  per entrare nella sua gloria. Alleluia. (Lc 24,46.26) ♦ Le mie pecore ascoltano la mia voce, io le conosco ed esse mi seguono. Alleluia. (Gv 10,27)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Esaudisci, o Signore, le nostre preghiere, perché la partecipazione al mistero della redenzione sia per noi aiuto nella vita presente e ci ottenga la gioia eterna. Per Cristo nostro Signore. ♦ Il divino sacrificio che abbiamo offerto e ricevuto, o Signore, rinnovi la nostra vita, perché, sempre uniti a te in comunione di amore, serviamo degnamente la tua gloria. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / Catechismo della Chiesa cattolica § 232-234, 237 / «Io e il Padre siamo una cosa sola» / I cristiani vengono battezzati «nel nome del Padre e del Figlio e dello Spirito Santo» (Mt 28,19). Prima rispondono: «Credo» alla triplice domanda con cui ad essi si chiede di confessare la loro fede nel Padre, nel Figlio e nello Spirito: «La fede di tutti i cristiani si fonda sulla Trinità» (San Cesario di Arles). I cristiani sono battezzati «nel nome» – e non «nei nomi» – del Padre e del Figlio e dello Spirito Santo; infatti non vi è che un solo Dio, il Padre onnipotente e il Figlio suo unigenito e lo Spirito Santo: la Santissima Trinità. Il mistero della Santissima Trinità è il mistero centrale della fede e della vita cristiana. È il mistero di Dio in se stesso. È quindi la sorgente di tutti gli altri misteri della fede; è la luce che li illumina. È l'insegnamento fondamentale ed essenziale nella gerarchia delle verità di fede. Tutta la storia della salvezza è la storia del rivelarsi del Dio vero e unico: Padre, Figlio e Spirito Santo, il quale riconcilia e unisce a sé coloro che sono separati dal peccato. La Trinità è un mistero della fede in senso stretto, uno dei misteri nascosti in Dio, che non possono essere conosciuti se non sono divinamente rivelati. Indubbiamente Dio ha lasciato tracce del suo essere trinitario nell'opera della creazione e nella sua rivelazione lungo il corso dell'Antico Testamento. Ma l'intimità del suo Essere come Trinità Santa costituisce un mistero inaccessibile alla sola ragione, come pure alla fede d'Israele, prima dell'incarnazione del Figlio di Dio e dell'invio dello Spirito Santo.
</p>

<p>
<u>EVANGELIZO-21</u> / Simeone il Nuovo Teologo (ca 949-1022) monaco greco / Inno 21,428s / «Io e il Padre siamo una cosa sola» Inviato e uscito dal Padre, il Verbo è disceso ed ha abitato interamente nel grembo della Vergine. Interamente era nel Padre, e interamente era nel seno verginale, e interamente nel tutto, lui che nulla può contenere. (...) Restando ciò che era, ha preso la condizione di servo (Fil 2,7) e dopo essere stato messo al mondo, è divenuto uomo in tutto. (...) Come dire ciò che è impossibile da spiegare  a tutti gli angeli, arcangeli e ad ogni essere creato? Lo si pensa veramente, ma non lo si può assolutamente esprimere, ed il nostro spirito non può comprenderlo perfettamente. Come dunque Dio e uomo, e uomo-Dio è anche Figlio del Padre, interamente,  in modo da lui indivisibile; come è diventato figlio della Vergine ed è venuto al mondo; e come mai nessuno può comunque contenerlo? (...) Ora rimarrai in silenzio poiché anche se volessi parlare, il tuo spirito non troverà parole, e la tua lingua ciarliera è ridotta al silenzio. (...) Gloria a te, Padre e Figlio e Spirito Santo, divinità che non si può comprendere, indivisibile nella sua natura. Ti adoriamo nello Spirito Santo, noi che possediamo il tuo Spirito, poiché da te l'abbiamo ricevuto. E, vedendo la tua gloria, non cerchiamo in modo indiscreto, ma è in lui, tuo Spirito, che ti vediamo, Padre non generato, ed il tuo Verbo generato che viene da te. E adoriamo la Trinità indivisibile e senza mescolanza attraverso la sua unica divinità e sovranità e potenza.
</p>

<p>
<u>DiBruno1</u> / Le mie pecore ascoltano la mia voce (Gv 10,22-30) / La responsabilità dei pastori nel disastro del popolo di Dio viene denunciata da Geremia con parole di fuoco: “Udite la parola del Signore, casa di Giacobbe, voi, famiglie tutte d’Israele! Così dice il Signore: Quale ingiustizia trovarono in me i vostri padri per allontanarsi da me e correre dietro al nulla, diventando loro stessi nullità? E non si domandarono: “Dov’è il Signore che ci fece uscire dall’Egitto, e ci guidò nel deserto, terra di steppe e di frane, terra arida e tenebrosa, terra che nessuno attraversa e dove nessuno dimora?”. Io vi ho condotti in una terra che è un giardino, perché ne mangiaste i frutti e i prodotti, ma voi, appena entrati, avete contaminato la mia terra e avete reso una vergogna la mia eredità. Neppure i sacerdoti si domandarono: “Dov’è il Signore?”. Gli esperti nella legge non mi hanno conosciuto, i pastori si sono ribellati contro di me, i profeti hanno profetato in nome di Baal e hanno seguito idoli che non aiutano (Ger 2,4-8). “Come potete dire: “Noi siamo saggi, perché abbiamo la legge del Signore”? A menzogna l’ha ridotta lo stilo menzognero degli scribi! I saggi restano confusi, sconcertati e presi come in un laccio. Ecco, hanno rigettato la parola del Signore: quale sapienza possono avere? Per questo darò le loro donne a stranieri, i loro campi ai conquistatori, perché dal piccolo al grande tutti commettono frode; dal profeta al sacerdote tutti praticano la menzogna. Curano alla leggera la ferita della figlia del mio popolo, dicendo: “Pace, pace!”, ma pace non c’è. Dovrebbero vergognarsi dei loro atti abominevoli, ma non si vergognano affatto, non sanno neppure arrossire” (Ger 8,8-12). La voce dei profeti è unanime nella denuncia. / Ma il Signore non si ferma a gridare il peccato dei suoi pastori. Lui viene per dare soluzioni di salvezza. Ecco la sua promessa: “Vi darò pastori secondo il mio cuore, che vi guideranno con scienza e intelligenza” (Ger 3,15). “Guai ai pastori che fanno perire e disperdono il gregge del mio pascolo. Oracolo del Signore. Perciò dice il Signore, Dio d’Israele, contro i pastori che devono pascere il mio popolo: Voi avete disperso le mie pecore, le avete scacciate e non ve ne siete preoccupati; ecco io vi punirò per la malvagità delle vostre opere. Oracolo del Signore. Radunerò io stesso il resto delle mie pecore da tutte le regioni dove le ho scacciate e le farò tornare ai loro pascoli; saranno feconde e si moltiplicheranno. Costituirò sopra di esse pastori che le faranno pascolare, così che non dovranno più temere né sgomentarsi; non ne mancherà neppure una. Oracolo del Signore” (Ger 23,1-4). Denunciare a nulla serve. Si deve edificare, rialzare, rinnovare, purificare, modificare, ricondurre ogni cosa nella giustizia e nella verità. Le promesse del Signore sono creatrici di grandi speranze. / Ricorreva, in quei giorni, a Gerusalemme la festa della Dedicazione. Era inverno. Gesù camminava nel tempio, nel portico di Salomone. Allora i Giudei gli si fecero attorno e gli dicevano: «Fino a quando ci terrai nell’incertezza? Se tu sei il Cristo, dillo a noi apertamente». Gesù rispose loro: «Ve l’ho detto, e non credete; le opere che io compio nel nome del Padre mio, queste danno testimonianza di me. Ma voi non credete perché non fate parte delle mie pecore. Le mie pecore ascoltano la mia voce e io le conosco ed esse mi seguono. Io do loro la vita eterna e non andranno perdute in eterno e nessuno le strapperà dalla mia mano. Il Padre mio, che me le ha date, è più grande di tutti e nessuno può strapparle dalla mano del Padre. Io e il Padre siamo una cosa sola». / Un Pastore senza pecore, è un pastore senza il suo Pastore. Il Padre, il Pastore divino ed eterno, sempre dona le sue pecore a Cristo Gesù. Sempre il Padre vigila perché nessuno strappi le pecore dalla sua mano e neanche dalla mano di Cristo Gesù. Ma il Pastore di Cristo è il Padre suo. Anche Cristo vigilerà affinché nessuno strappi le pecore dalla sua mano e dalla mano dei suoi Pastori, ma questo accade se i Pastori non si strappino loro dalla mano del loro Pastore. Quando un Pastore si separa da Cristo, le pecore si separano dal Pastore. Il Pastore non riconosce la voce di Cristo. Le pecore non riconoscono la voce del Pastore. Se oggi nella Chiesa i Pastori sono senza pecore, ciò è dovuto alla scelta dei Pastori di essere senza Cristo, seguendo ognuno le proprie vie e inseguendo i propri sentieri. Pastori senza Cristo, pecore senza Pastori. / Madre di Dio, Angeli, Santi, fate che ogni Pastore si lasci condurre dal Buon Pastore. 
</p>

<p>
<u>DIBRUNO-21</u> / Ma voi non credete perché non fate parte delle mie pecore (Gv 10,22-30) / Quando non si è pecore di Cristo Gesù? Quando si diviene figli del diavolo. Gesù è il Figlio della luce eterna e risplende di luce eterna nelle sue parole e nelle sue opere. I figli del diavolo sono invece i figli delle tenebre e sempre combattono contro la Luce eterna che è Cristo Signore. Ascoltiamo Gesù Signore: “Gesù allora disse a quei Giudei che gli avevano creduto: «Se rimanete nella mia parola, siete davvero miei discepoli; conoscerete la verità e la verità vi farà liberi». Gli risposero: «Noi siamo discendenti di Abramo e non siamo mai stati schiavi di nessuno. Come puoi dire: “Diventerete liberi”?». Gesù rispose loro: «In verità, in verità io vi dico: chiunque commette il peccato è schiavo del peccato. Ora, lo schiavo non resta per sempre nella casa; il figlio vi resta per sempre. Se dunque il Figlio vi farà liberi, sarete liberi davvero. So che siete discendenti di Abramo. Ma intanto cercate di uccidermi perché la mia parola non trova accoglienza in voi. Io dico quello che ho visto presso il Padre; anche voi dunque fate quello che avete ascoltato dal padre vostro». Gli risposero: «Il padre nostro è Abramo». Disse loro Gesù: «Se foste figli di Abramo, fareste le opere di Abramo. Ora invece voi cercate di uccidere me, un uomo che vi ha detto la verità udita da Dio. Questo, Abramo non l’ha fatto. Voi fate le opere del padre vostro». Gli risposero allora: «Noi non siamo nati da prostituzione; abbiamo un solo padre: Dio!». Disse loro Gesù: «Se Dio fosse vostro padre, mi amereste, perché da Dio sono uscito e vengo; non sono venuto da me stesso, ma lui mi ha mandato. Per quale motivo non comprendete il mio linguaggio? Perché non potete dare ascolto alla mia parola. Voi avete per padre il diavolo e volete compiere i desideri del padre vostro. Egli era omicida fin da principio e non stava saldo nella verità, perché in lui non c’è verità. Quando dice il falso, dice ciò che è suo, perché è menzognero e padre della menzogna. A me, invece, voi non credete, perché dico la verità. Chi di voi può dimostrare che ho peccato? Se dico la verità, perché non mi credete? Chi è da Dio ascolta le parole di Dio. Per questo voi non ascoltate: perché non siete da Dio»” (Gv 8,31-47). Si può tornare ad essere figli della luce, rinnegando il nostro essere stati figli delle tenebre. Si può essere figli di Dio dopo essere stati figli di Satana? Si può a condizione che non si siano oltrepassati i limiti del male con il peccato contro lo Spirito Santo: “Perciò io vi dico: qualunque peccato e bestemmia verrà perdonata agli uomini, ma la bestemmia contro lo Spirito non verrà perdonata. A chi parlerà contro il Figlio dell’uomo, sarà perdonato; ma a chi parlerà contro lo Spirito Santo, non sarà perdonato, né in questo mondo né in quello futuro” (Mt 12,31-32). Quando si cade nel peccato contro lo Spirito Santo, si è tenebra che mai più potrà passare nella luce. / Ricorreva, in quei giorni, a Gerusalemme la festa della Dedicazione. Era inverno. Gesù camminava nel tempio, nel portico di Salomone. Allora i Giudei gli si fecero attorno e gli dicevano: «Fino a quando ci terrai nell’incertezza? Se tu sei il Cristo, dillo a noi apertamente». Gesù rispose loro: «Ve l’ho detto, e non credete; le opere che io compio nel nome del Padre mio, queste danno testimonianza di me. Ma voi non credete perché non fate parte delle mie pecore. Le mie pecore ascoltano la mia voce e io le conosco ed esse mi seguono. Io do loro la vita eterna e non andranno perdute in eterno e nessuno le strapperà dalla mia mano. Il Padre mio, che me le ha date, è più grande di tutti e nessuno può strapparle dalla mano del Padre. Io e il Padre siamo una cosa sola». / I ministri della Parola devono mettere in guardia ogni uomo e in modo particolare ogni discepolo di Gesù che non precipiti in questo orrendo peccato. Gesù non sta parlando ai pagani, ma ai Giudei, cioè a quanti professavano la fede nell’unico e solo vero Dio. Essi sono caduti nel peccato dal quale non c’è ritorno. Anche i figli della luce potrebbero cadere nello stesso peccato. Chi sta in piedi, faccia molta attenzione perché non cada. Se si cade, non sempre ci si rialza. Ognuno è chiamato a vigilare. Avvisare perché si vigili è responsabilità di ogni ministro della Parola del Signore. / Madre della Redenzione, Angeli, Santi, fate che non cadiamo in questo peccato. 
</p>

<p>
<u>SILVESTRINI-21</u> / Io e il Padre siamo una cosa sola. Gesù è il Messia: non lo ha ancora compreso chi non appartiene a lui, perché magari privo della disponibilità della fede. La domanda preoccupata: "tu chi sei?" è quella che il mondo attuale sèguita a rivolgere a lui. La risposta di Gesù è piena di evidenza e di naturalezza: non dottrine elaborate, ma l'evidenza delle opere sue e una immagine umile e familiare. Gesù non è un dio strano e stravagante: è la realtà dell'amore di Dio Padre iscritta nel contesto della nostra vita umana. I cristiani di oggi si trovano spesso in situazione di diàspora: non sanno a quale chiesa o diocesi, o parrocchia appartengono. È una situazione propria alla seminagione fra i pagani di oggi, i fratelli lontani. Viviamo in un mondo difficile ma dovremmo cercare sempre più ciò che il satana, tramite la pandemia, ci ha portato via, e partendo proprio dalla nostra appartenenza alla chiesa locale cui è più vicino "stare", con sicurezza, piantato, fondato sulla chiesa apostolica. Per la prima volta ad Antiochia i discepoli sono chiamati "cristiani": una denominazione che è insieme una qualifica e un programma di vita, perché cristiano significa: di Cristo!
</p>

<p>
<u>LOYOLA1</u> / Vi sarà già successo di parlare con qualcuno (un genitore, un prete, un amico), magari aprendovi con lui con grande sincerità e fiducia, e, di rimando, capire che non vi stava ascoltando davvero. In realtà doveva solo dirvi la sua: perché non è facile ascoltare, e quello che vediamo negli altri può benissimo accadere anche a noi. Così crediamo di sapere ascoltare solo perché ascoltiamo le persone che la pensano come noi, o vivono come noi: ma questo non è ascoltare sul serio. Possiamo essere sordi senza saperlo. E questo accade quando siamo in realtà troppo occupati o compiaciuti di noi stessi: ascoltare è un’arte che si impara. Noi nasciamo capaci di ascolto: ma come tutte le capacità, può affinarsi o perdersi. Questo vale anche con Dio, le parole di Gesù che ascoltiamo: si può certo non volere affatto ascoltarle, ma si può semplicemente pensare di averle già ascoltate, di non dovere imparare più nulla. Si può semplicemente moltiplicare le parole senza permettere alla Parola di incontrare la nostra vita. E così, anziché seguire Gesù, seguiamo noi stessi, girandoci attorno. / L’ascolto nasce dal silenzio. In quale luogo della tua vita trovi silenzio? Troppe parole soffocano. Quando parlare troppo ti ha impedito di ascoltare? L’ascolto è amore. In che occasione essere ascoltato ti ha fatto sentire amato? (Ottavio De Bertolis SJ)
</p>

<p>
<u>LOYOLA-21</u> / La domanda che i giudei fanno a Gesù è perfettamente comprensibile. A dire il vero è la richiesta che vorremmo fargli noi tutti: “Gesù, toglici ogni dubbio che tu sei il nostro salvatore”. Non abbiamo un buon rapporto con il dubbio, lo viviamo come un piccolo fallimento. Ogni mancanza di certezza granitica mette in crisi tutto, e ci illudiamo che ad una domanda del genere si possa rispondere con un sì o con un no. Il fatto è che ci siamo convinti di essere “animali razionali”, come direbbero alcuni filosofi. In realtà grossa parte delle nostre vite è decisa su una base affettiva, e la razionalità non di rado serve a giustificare una scelta – giusta o sbagliata che sia – che nasce dal cuore. L’affettività però non dà nessuna certezza: chi mi può garantire che la persona di cui sono innamorato sarà con me per sempre? O chi mi può garantire che i desideri su cui mi gioco la vita oggi saranno gli stessi fra vent’anni? Nessuno. Eppure in molti aspetti della nostra vita ci affidiamo alla nostra interiorità. Non esiste quindi risposta alla domanda che pongono i giudei. La ragione è fondamentale, ma mi accompagna fino a una soglia dove devo scegliere io se fidarmi o non fidarmi. Ed è proprio qui che sta la grandezza dell’essere umano, che non ha padroni a cui obbedire. Neppure alla certezza che chiediamo alla nostra razionalità. Quel dubbio che dentro di noi malediciamo è la garanzia che ci sarà sempre uno spazio di libertà in cui sarà la parte più vera di noi a dire il suo sì o il suo no. / Quale dubbio vuoi affidare oggi al Signore? In quale occasione ho lasciato che la razionalità prevalesse sull’affettività? Quale soglia mi trovo oggi davanti? (Leonardo Vezzani SJ)
</p>

<p>
<u>LettureBose</u> / La fede opera per mezzo dell'amore / Fratelli, Abramo è stato giustificato per la fede (Rm 4,9), ma se le opere non l'hanno preceduta, l'hanno però seguita. Sarà forse sterile la tua fede? Se tu non sei sterile, non lo sarà neppure la tua fede ... Ma tu ribatti: "Non è questo ciò che dice l'apostolo Paolo". Al contrario, Paolo dice proprio questo quando parla della fede che opera per mezzo dell'amore (Gal 5,6); e in un altro passo dice: La pienezza della Legge è dunque la carità (Rm 13,10); e altrove: Tutta la Legge è contenuta in un solo precetto: Amerai il prossimo tuo come te stesso (Gal 5,14) ... La carità ti permette forse di fare qualcosa di male a colui che ami? Ma forse ti accontenti di non far nulla di male, senza però fare qualcosa di buono. La carità non prega forse anche per i nemici? Può abbandonare l'amico chi desidera il bene per il nemico? Se dunque la fede è senza amore, sarà anche senza opere. Ma perché tu non stia a rimuginare riguardo alle opere della fede, aggiungi la speranza e l'amore, e non pensare a quello che farai. L'amore stesso non può restare inoperante. Che cosa è infatti che in certe persone opera perfino il male, se non l'amore? Mostrami un amore ozioso e inoperante. Non è forse l'amore che compie crimini, adulteri, delitti, omicidi, ogni genere di lussuria? Purifica dunque il tuo amore; volgi verso il giardino l'acqua che corre verso la fogna. La stessa passione che si aveva per il mondo la si volga al creatore del mondo. Vi viene forse detto: "Non amate niente"? Tutt'altro. Sareste pigri, morti, detestabili, miseri se non amaste nulla. Amate, ma state attenti a ciò che amate. L'amore di Dio, l'amore del prossimo è chiamato carità; l'amore del mondo, l'amore di questo tempo è detto concupiscenza. Sia frenata la concupiscenza, sia risvegliata la carità. (Agostino di Ippona, Esposizioni sui salmi 31/II,5) 
</p>

<p>
<u>FEGF1</u> / «Io sono il buon pastore» (Gv 10,11)  Basilio di Seleucia nel quinto secolo / Abele, il primo pastore provocò l’ammirazione del Signore che accolse volentieri il suo sacrificio e gradì il donatore più ancora del dono che egli gli stava facendo (Gen 4, 4). La Scrittura approva anche Giacobbe, pastore dei greggi di Laban, notando quanto egli si era preso cura di essi: «Di giorno mi divorava il caldo e di notte il gelo» (Gen 31, 40). E Dio ricompensò quell’uomo del suo lavoro. Anche Mosè fu pastore, sui monti di Madian, preferendo essere maltrattato con il popolo di Dio, piuttosto che conoscere i piaceri [nel palazzo di Faraone]. Dio, ammirando questa sua scelta, si lasciò vedere da lui, in compenso (Es 3, 2). E dopo la visione, Mosè non abbandona la sua responsabilità di pastore, ma con il suo bastone, comanda agli elementi (Es 14, 16) e pasce il popolo d’Israele. Anche Davide fu pastore, ma il suo bastone diventò scettro regale ed egli ricevette la corona. Non stupirti che tutti questi buoni pastori siano così vicini a Dio. Il Signore stesso non si vergogna di essere chiamato «pastore» (Sal 22; 79). Dio non si vergogna di pascere gli uomini, e nemmeno di averli creati. Ma guardiamo ora il nostro pastore, Cristo; guardiamo il suo amore per gli uomini e la sua mansuetudine nel condurli ai pascoli. Gioisce delle pecore che lo circondano e cerca quelle che si smarriscono. Né monti, né foreste gli sono di ostacolo; corre nella valle dell’ombra per giungere al luogo dove si trova la pecora smarrita… Fu visto negli inferi per dare il segnale del ritorno; per questa via si prepara a stringere amicizia con le pecore. Ora, ama Cristo chi accoglie con attenzione le sue parole.
</p>

<p>
<u>FEGF2</u> / «Le mie pecore ascoltano la mia voce»  Beata Teresa di Calcutta nel ventesimo secolo / Riterrai difficile pregare, se non sai come fare. Ognuno di noi deve aiutare se stesso a pregare: in primo luogo, ricorrendo al silenzio; non possiamo infatti metterci in presenza di Dio se non pratichiamo il silenzio, sia interiore che esteriore. Fare silenzio dentro di sé non è facile, eppure è uno sforzo indispensabile; solo nel silenzio troveremo una nuova potenza e una vera unità. La potenza di Dio diverrà nostra per compiere ogni cosa come conviene; lo stesso sarà riguardo all’unità dei nostri pensieri con i suoi pensieri, all’unità delle nostre preghiere con le sue preghiere, all’unità delle nostre azioni con le sue azioni, della nostra vita con la sua vita. L’unità è il frutto della preghiera, dell’umiltà, dell’amore. Nel silenzio del cuore, Dio parla; se starai davanti a Dio nel silenzio e nella preghiera, Dio ti parlerà. E saprai allora che non sei nulla. Soltanto quando riconoscerai il tuo non essere, la tua vacuità, Dio potrà riempirti con se stesso. Le anime dei grandi oranti sono delle anime di grande silenzio. Il silenzio ci fa vedere ogni cosa diversamente. Abbiamo bisogno del silenzio per toccare le anime degli altri. L’essenziale non è quello che diciamo, bensì quello che Dio dice – quello che dice a noi, quello che dice attraverso di noi. In un tale silenzio, egli ci ascolterà; in un tale silenzio, parlerà alla nostra anima, e udremo la sua voce.
</p>

<p>
<u>LuigiMariaEpicoco</u> / Relazione salvifica / «Fino a quando ci terrai nell’incertezza? Se tu sei il Cristo, dillo a noi apertamente». Sarebbe interessante capire in che senso i Giudei del vangelo di oggi intendano certezza e chiarezza. Se per avere una certezza o ricercare la chiarezza vogliono qualcosa che spenga completamente le loro domande, allora rimarranno delusi, perché Dio sa rispondere alle nostre domande senza cancellarle. È questo per la Sua capacità di lasciarci liberi e di fidarsi della nostra capacità di discernimento: “Gesù rispose loro: «Ve l’ho detto, e non credete; le opere che io compio nel nome del Padre mio, queste danno testimonianza di me. Ma voi non credete perché non fate parte delle mie pecore»”. Ecco allora svelato il segreto: il vero discernimento ci viene dall’essere suoi. Solo quando sentiamo un forte senso di appartenenza a Gesù allora riusciamo anche a capire in mezzo alla confusione della vita ciò che è certo e affidabile da ciò che non lo è: “Le mie pecore ascoltano la mia voce e io le conosco ed esse mi seguono. Io do loro la vita eterna e non andranno perdute in eterno e nessuno le strapperà dalla mia mano. Il Padre mio, che me le ha date, è più grande di tutti e nessuno può strapparle dalla mano del Padre”. Sarebbe bello domandarci in che modo noi sentiamo questo senso di appartenenza nei confronti di Gesù. E soprattutto se ci è chiaro che la nostra chiamata è vivere la nostra relazione con Cristo esattamente come Egli vive la Sua relazione con il Padre. “Io e il Padre siamo una cosa sola”.  Solo quando ci faremo una cosa sola con Cristo allora non avremo più bisogno di essere rassicurati e di trovare certezze alla maniera dei Giudei, perché ciò che conta lo avremo non come spiegazione, ne come emozione, ma come relazione su cui fondare tutta la nostra vita. Infatti Gesù sulla Croce non ha un’idea geniale che lo sostiene, ne tanto meno un apparato emotivo che lo motiva, sente invece la lontananza da Dio. Eppure contro ogni ragionamento ed emozione Egli non rompe il Suo rapporto con il Padre.
</p>

<p>
<u>RobertoPasolini</u> / Una cosa sola / Talvolta, dagli incidenti di percorso e dai momenti di dissipazione possono nascere inattesi cammini di crescita. Proprio nei giorni in cui «si erano dispersi a causa della persecuzione scoppiata a motivo di Stefano», ai primi testimoni della Pasqua di Cristo accade di riuscire a espandere l’annuncio del vangelo «fino alla Fenicia, a Cipro e ad Antiòchia» (At 11,19). Questa improvvisa espansione missionaria si rivela essere un provvidenziale momento all’interno del disegno salvifico di Dio, infatti «la mano del Signore era con loro e così un grande numero credette e si convertì al Signore» (11,21). Non si tratta solo di una crescita numerica, ma di un vero e proprio incremento di qualità. L’autore del libro degli Atti commenta la cronaca di questo passaggio di vita ecclesiale con un’osservazione divenuta giustamente cara alla memoria e alla storia della chiesa: «Ad Antiochia per la prima volta i discepoli furono chiamati cristiani» (At 11,26). Dopo la paura e la tristezza, l’abbandono e il nascondimento, i discepoli del Risorto, accesi e guidati dal fuoco dello Spirito Santo, hanno iniziato a manifestarsi al mondo non solo come testimoni di Cristo, ma come il suo stesso corpo, capace di rendere presente nella storia la bellezza del suo volto e la forza della sua parola attraverso una vita filiale e fraterna. L’appellativo «cristiani» rivolto ai discepoli segna indubbiamente un punto di svolta nella storia, ma soprattutto nella coscienza, della primitiva comunità dei credenti. La realtà di una comunione misteriosa, eppure visibile, tra Maestro e discepoli dopo l’evento della Pasqua spalanca le porte a una rinnovata e approfondita comprensione delle parole del vangelo: «Le mie pecore ascoltano la mia voce e io le conosco ed esse mi seguono» (Gv 10,27). I discepoli scoprono così che la sequela di Cristo non è una semplice imitazione, ma una vera e propria partecipazione alla relazione tra il Padre e il Figlio: «Il Padre mio, che me le ha date, è più grande di tutti e nessuno può strapparle dalla mano del Padre. Io e il Padre siamo una cosa sola» (Gv 10,29-30). Gesù fa questa affermazione al termine di un discorso nato da una manifesta paura nel credere pienamente alla sua parola e alla sua testimonianza. Pur avendo reso manifesto il volto del Padre in molte forme e in tante occasioni (segni, prodigi, parole di vita e di verità), il Signore Gesù si accorge che nei suoi seguaci resta un profondo timore ad abbandonarsi con fiducia alla sua voce: «Allora i Giudei gli si fecero attorno e gli dicevano: “Fino a quando ci terrai nell’incertezza? Se tu sei il Cristo, dillo a noi apertamente”. Gesù rispose loro: “Ve l’ho detto, e non credete; le opere che io compio nel nome del Padre mio, queste danno testimonianza di me”» (Gv 10,24-26). Compiere le opere nel nome — finalmente pronunciabile — del Padre è precisamente l’esperienza a cui la chiesa apostolica è stata pazientemente condotta dalla magnifica opera dello Spirito Santo. Anche per noi, ogni anno, il tempo di Pasqua si offre come occasione di compiere un risoluto esodo dalle esitazioni e dai dubbi del cuore, che sempre vorrebbe poter agire fuori da qualsiasi incertezza, per immergerci più consapevolmente nel mistero di Cristo. Qualsiasi persecuzione o dispersione la realtà ci chieda di accogliere può essere da noi riconosciuta come un tempo favorevole per assumere la serietà di quel battesimo che ha inaugurato in noi una vita nuova. Nella speranza che anche il nostro modo di essere presenti nella storia possa diventare un’umile ma sincera epifania del volto del Figlio e dell’amore del Padre. E che anche di noi si possa esclamare: «Là» – in Cristo – «costui è nato» (Sal 86,6).
</p>

<p>
<u>MichaelDavideSemeraro</u> / Il tuo nome è Cominciare, alleluia! / Non dobbiamo affatto sottovalutare quanto ci viene ricordato dagli Atti degli Apostoli: «Ma alcuni di loro, gente di Cipro e di Cirene, giunti ad Antiochia, cominciarono a parlare anche ai Greci, annunciando che Gesù è il Signore» (At 11,20). Sembra che l’allargamento dell’annuncio della salvezza in Cristo, riservata fino a questo momento solo ai «Giudei» (11,19) non sia stata una scelta fatta a tavolino né, tantomeno, una decisione calata dall’alto con un crisma di autorità incontestabile. La predicazione rivolta a tutti, cui dobbiamo l’identità di Chiesa che ci sembra oramai la più naturale e la più scontata, nasce da un semplice moto dell’animo di alcuni discepoli che interroga gli apostoli e non li allarma. Siamo chiamati a conservare bene la memoria di questo passaggio epocale nella storia della prima comunità cristiana per non temere, a nostra volta, di cominciare nuovi percorsi e di inaugurare nuovi metodi, senza aspettare che questi vengano calati dall’alto con rassicurazione previe e sigilli di autenticazione, che solo la vita può dare in modo autenticamente evangelico. Inoltre, questo passaggio epocale deve rimanere per i pastori della Chiesa un punto di riferimento e un modello di discernimento: non sempre sono i pastori a intuire le vie migliori e quelle necessarie perché la salvezza sia offerta a un numero crescente di persone. Il testo degli Atti degli apostoli annota con semplicità che «Questa notizia giunse agli orecchi della Chiesa di Gerusalemme, e mandarono Barnaba ad Antiochia» (At 11,22). In questo contesto di allargamento dell’orizzonte della predicazione e della missione, sembra che si faccia spazio la necessità di un apostolo come Paolo tanto che, proprio in questo frangente, e sempre per un'ispirazione e spinta interiore: «Barnaba poi partì alla volta di Tarso per cercare Saulo» (11,25). Mentre contempliamo il mistero dell’allargamento degli orizzonti della Chiesa di Cristo, possiamo sentire tutta la forza e la bellezza della parola del Signore Gesù: «Le mie pecore ascoltano la mia voce e io le conosco ed esse mi seguono» (Gv 10,27). Per il Signore non sembra sufficiente fare memoria della nostra sequela, ma ci tiene a sottolineare il suo essere totalmente per noi: «Io do loro la vita eterna e non andranno perdute in eterno e nessuno le strapperà dalla mia mano» (Gv 10,28). Eppure, non dobbiamo mai dimenticare che la «mano» del Signore è amplissima ed è capace di racchiudere persino le stelle e le galassie, tanto da desiderare che la Chiesa sia sempre più un popolo capace di contenere tutti i popoli, tutte le culture, tutte le sensibilità. La gioia del Vangelo è una letizia che trova il suo segreto della vita nella capacità e quasi nel piacere di ricominciare continuamente lasciandosi interpellare, scuotere e cambiare dalle realtà e dalle necessità che bussano al cuore e chiedono non una semplice tolleranza compassionevole, ma un’accoglienza piena, fatta di riconoscimento e di reciproco arricchimento.
</p>

<p>
<u>HomilyVoice-21</u> / PRIMA LETTURA Questa notizia giunse agli orecchi della Chiesa di Gerusalemme, e mandarono Bàrnaba ad Antiòchia. Quando questi giunse e vide la grazia di Dio, si rallegrò ed esortava tutti a restare, con cuore risoluto, fedeli al Signore, da uomo virtuoso qual era e pieno di Spirito Santo e di fede. E una folla considerevole fu aggiunta al Signore. Barnaba è persona virtuosa. Si può applicare a Lui quanto il Libro dei Proverbi rivela sulla donna forte o donna virtuosa: Una donna forte chi potrà trovarla? Ben superiore alle perle è il suo valore. In lei confida il cuore del marito e non verrà a mancargli il profitto. Gli dà felicità e non dispiacere per tutti i giorni della sua vita. Si procura lana e lino e li lavora volentieri con le mani. È simile alle navi di un mercante, fa venire da lontano le provviste. Si alza quando è ancora notte, distribuisce il cibo alla sua famiglia e dà ordini alle sue domestiche. Pensa a un campo e lo acquista e con il frutto delle sue mani pianta una vigna. Si cinge forte i fianchi e rafforza le sue braccia. È soddisfatta, perché i suoi affari vanno bene; neppure di notte si spegne la sua lampada. Stende la sua mano alla conocchia e le sue dita tengono il fuso. Apre le sue palme al misero, stende la mano al povero. Non teme la neve per la sua famiglia, perché tutti i suoi familiari hanno doppio vestito. Si è procurata delle coperte, di lino e di porpora sono le sue vesti. Suo marito è stimato alle porte della città, quando siede in giudizio con gli anziani del luogo. Confeziona tuniche e le vende e fornisce cinture al mercante. Forza e decoro sono il suo vestito e fiduciosa va incontro all’avvenire. Apre la bocca con saggezza e la sua lingua ha solo insegnamenti di bontà. Sorveglia l’andamento della sua casa e non mangia il pane della pigrizia. Sorgono i suoi figli e ne esaltano le doti, suo marito ne tesse l’elogio: «Molte figlie hanno compiuto cose eccellenti, ma tu le hai superate tutte!». Illusorio è il fascino e fugace la bellezza, ma la donna che teme Dio è da lodare. Siatele riconoscenti per il frutto delle sue mani e le sue opere la lodino alle porte della città (Pr 31,10-31). Ecco cosa fa Barnaba. Sa amministrare la multiforme grazia del Signore che abbonda nella comunità di Antiochia. Può fare questo perché il suo cuore è governato dal cuore di Cristo Gesù e i suoi occhi sono illuminati, anzi vedono con gli occhi dello Spirito Santo. Lui non solo riconosce che il Signore Gesù e lo Spirito Santo sono presenti nella comunità di Antiochia, chiede ai fedeli di non sciupare una così grande manifestazione in essi della grazia, della luce, della verità, dell’amore, della vita, doni divini con i quali sono stati arricchiti. Si persevera mettendo a frutto i doni di Dio. Come essi si mettono a frutto? Donandoli a larghe mani ai fratelli di fede e anche ai fratelli di non fede perché anche loro giungano alla fede in Cristo Gesù. Si mettono a frutto perseverando tutti nella fede, nella carità, nella speranza. Ma anche esortandosi gli uni gli altri perché si rimanga sempre fedeli a Cristo Gesù e allo Spirito Santo. Come la donna forte, la donna virtuosa, sa amministrare i beni della sua casa e sa provvedere perché ogni cosa sia sempre governata dalla virtù della sapienza, intelligenza, fortezza, scienza, così Barnaba sa amministrare la casa di Dio che è la Chiesa di Cristo Signore. Ecco cosa raccomanda l’Apostolo Paolo a Tito: “Per questo ti ho lasciato a Creta: perché tu metta ordine in quello che rimane da fare e stabilisca alcuni presbìteri in ogni città, secondo le istruzioni che ti ho dato. Ognuno di loro sia irreprensibile, marito di una sola donna e abbia figli credenti, non accusabili di vita dissoluta o indisciplinati. Il vescovo infatti, come amministratore di Dio, deve essere irreprensibile: non arrogante, non collerico, non dedito al vino, non violento, non avido di guadagni disonesti, ma ospitale, amante del bene, assennato, giusto, santo, padrone di sé, Fedele alla Parola, degna di fede, che gli è stata insegnata, perché sia in grado di esortare con la sua sana dottrina e di confutare i suoi oppositori” (Tt 1,5-9). Barnaba è ottimo amministratore della multiforme grazia di Dio. Vive con il cuore di Cristo e di conseguenza ama come Cristo. Vede con gli occhi dello Spirito Santo e vede ogni singola persona come la vede lo Spirito Santo. La ama come Cristo. La serve come la serve lo Spirito Santo. LEGGIAMO At 11,19-26 Intanto quelli che si erano dispersi a causa della persecuzione scoppiata a motivo di Stefano erano arrivati fino alla Fenicia, a Cipro e ad Antiòchia e non proclamavano la Parola a nessuno fuorché ai Giudei. Ma alcuni di loro, gente di Cipro e di Cirene, giunti ad Antiòchia, cominciarono a parlare anche ai Greci, annunciando che Gesù è il Signore. E la mano del Signore era con loro e così un grande numero credette e si convertì al Signore. Questa notizia giunse agli orecchi della Chiesa di Gerusalemme, e mandarono Bàrnaba ad Antiòchia. Quando questi giunse e vide la grazia di Dio, si rallegrò ed esortava tutti a restare, con cuore risoluto, fedeli al Signore, da uomo virtuoso qual era e pieno di Spirito Santo e di fede. E una folla considerevole fu aggiunta al Signore. Bàrnaba poi partì alla volta di Tarso per cercare Saulo: lo trovò e lo condusse ad Antiòchia. Rimasero insieme un anno intero in quella Chiesa e istruirono molta gente. Ad Antiòchia per la prima volta i discepoli furono chiamati cristiani. Saulo è un dono di Cristo e dello Spirito Santo per la Chiesa di Dio. Barnaba sa che è un dono specialissimo, unico. Questo dono, per alcune vicende storiche e personali, non è forza agente nella Chiesa. È come se si fosse ritirato o allontanato da essa. La Chiesa senza questo dono non può vivere. Ogni battezzato, nascendo da acqua e da Spirito Santo, è un cuore aggiunto al cuore di Cristo, perché il Padre, nello Spirito Santo, possa amare ogni altro discepolo di Gesù e anche ogni altro uomo, perché anche lui diventi discepolo di Cristo, corpo del suo corpo, tempio vivo dello Spirito Santo, cuore aggiunto al cuore di Cristo perché si moltiplichi il suo amore. Saulo è però cuore specialissimo di Cristo Gesù. Questo vede Barnaba nello Spirito Santo. Se Saulo rimane fuori della comunità, il Padre, nello Spirito Santo, non potrà amare con questo cuore specialissimo aggiunto al cuore di Cristo. La Chiesa e il mondo saranno privati di un così grande dono. Sarebbe una privazione che renderebbe la Chiesa molto povera. Sapendo questo nello Spirito Santo, Barnaba va alla ricerca di Saulo. Si reca a Tarso e riconduce l’Apostolo nella comunità di Antiochia. Ecco il saggio amministratore della multiforme grazia di Dio. Quando ogni discepolo di Gesù comprenderà che ogni discepolo è un cuore aggiunto al cuore di Cristo e lavorerà perché ogni cuore batta di amore per la Chiesa e per il mondo, mettendo a frutto tutto l’amore di Dio riversato per lo Spirito Santo nel suo cuore, allora la Chiesa sempre sarà ricca di amore verso se stessa e verso il mondo intero. Ma per fare questo occorrono molti santi amministratori del Signore. Ogni discepolo di Gesù, per la sua parte, deve essere vero amministratore. LETTURA DEL VANGELO Allora i Giudei gli si fecero attorno e gli dicevano: «Fino a quando ci terrai nell’incertezza? Se tu sei il Cristo, dillo a noi apertamente». Gesù rispose loro: Ve l’ho detto, e non credete; le opere che io compio nel nome del Padre mio, queste danno testimonianza di me. Ma voi non credete perché non fate parte delle mie pecore. Un uomo parla non solo con le parole, parla molto di più con le sue opere. Un albero non parla con le parole, parla con i suoi frutti. Come i frutti sono la vera parola dell’albero, così le opere sono la vera parola di ogni uomo, parola di morte, ma anche parola di vita, parola di falsità, ma anche parola di verità. Le opere manifestano chi veramente un uomo è. Questa verità Gesù la manifesta ben due volte nel Vangelo secondo Matteo: “Guardatevi dai falsi profeti, che vengono a voi in veste di pecore, ma dentro sono lupi rapaci! Dai loro frutti li riconoscerete. Si raccoglie forse uva dagli spini, o fichi dai rovi? Così ogni albero buono produce frutti buoni e ogni albero cattivo produce frutti cattivi; un albero buono non può produrre frutti cattivi, né un albero cattivo produrre frutti buoni. Ogni albero che non dà buon frutto viene tagliato e gettato nel fuoco. Dai loro frutti dunque li riconoscerete” (Mt 7,15-20). Prendete un albero buono, anche il suo frutto sarà buono. Prendete un albero cattivo, anche il suo frutto sarà cattivo: dal frutto infatti si conosce l’albero. Razza di vipere, come potete dire cose buone, voi che siete cattivi? La bocca infatti esprime ciò che dal cuore sovrabbonda. L’uomo buono dal suo buon tesoro trae fuori cose buone, mentre l’uomo cattivo dal suo cattivo tesoro trae fuori cose cattive. Ma io vi dico: di ogni parola vana che gli uomini diranno, dovranno rendere conto nel giorno del giudizio; infatti in base alle tue parole sarai giustificato e in base alle tue parole sarai condannato» (Mt 12,33-37). Le opere di Gesù attestano una purissima verità: Gesù è con Dio. Dio è con Gesù. Nicodemo, uomo dal cuore puro, anche se non perfettamente libero, così rivela questa verità a Gesù: “Vi era tra i farisei un uomo di nome Nicodèmo, uno dei capi dei Giudei. Costui andò da Gesù, di notte, e gli disse: Rabbì, sappiamo che sei venuto da Dio come maestro; nessuno infatti può compiere questi segni che tu compi, se Dio non è con lui” (Gv 3,1-2). Dio è con te, Gesù, perché le tue opere sono opere di Dio. Perché i Giudei non credono che le opere di Cristo Gesù sono in Lui opere del Padre? Essi non credono perché non sono pecore del Padre. Non sono pecore del Padre perché il Padre li ha rifiutati Lui come sue pecore o perché essi hanno rifiutato Dio come loro Padre? Noi sappiamo che il Signore nulla disprezza di quanto ha creato. Sappiamo anche che Lui vuole che ogni uomo giunga alla conoscenza della verità: “Raccomando dunque, prima di tutto, che si facciano domande, suppliche, preghiere e ringraziamenti per tutti gli uomini, per i re e per tutti quelli che stanno al potere, perché possiamo condurre una vita calma e tranquilla, dignitosa e dedicata a Dio. Questa è cosa bella e gradita al cospetto di Dio, nostro salvatore, il quale vuole che tutti gli uomini siano salvati e giungano alla conoscenza della verità” (1Tm 2,1-4). Non sono sue pecore perché hanno rifiutato il Padre come vero loro Padre, Signore, Dio. Avendo rifiutato il Padre sono anche privi di ogni sapienza, intelligenza, consiglio, scienza dello Spirito Santo. Sono nella cecità più grande. Il Padre potrà fare qualsiasi opera per mezzo di Cristo Gesù, essi sempre la rifiuteranno. A causa del loro rifiuto mai potranno essere condotti, mossi, guidati dallo Spirito del Signore. Se oggi Cristo è rifiutato, non accolto, neanche più predicato, per noi dovrà essere un segno potente. È il segno che noi abbiamo rinnegato il Padre. Rinnegando il Padre, rinneghiamo anche lo Spirito Santo e senza Spirito Santo precipitiamo in un baratro di tenebre e di oscurità. È questo oggi il grande male che sta divorando e consumando il mondo: il rifiuto del Padre. Da una parte abbiamo l’uomo che si è dichiarato Dio. Dall’altra parte abbiamo il cristiano che ha rinnegato il vero Padre optando e scegliendo un Dio unico, senza volto, senza mistero, senza opere, senza Parole, senza più figli, dal momento che non è più Padre. Avendo rinnegato il Padre, non abbiamo più lo Spirito Santo, il vero Spirito Santo che ci governa. Non avendo lo Spirito Santo, il rifiuto di Cristo è cosa naturale, perché la verità di Cristo Gesù in noi è vera opera e frutto dello Spirito del Signore. Questa è la missione dello Spirito Santo: creare ogni giorno sempre più nuova nel nostro cuore e nel nostro spirito la verità di Cristo Gesù e del suo mistero. Il Padre ci dona Cristo Gesù, nello Spirito Santo. Cristo Gesù nello Spirito Santo ci dona il Padre. Se noi non accogliamo Cristo Gesù, dono fatto a noi nello Spirito Santo, è perché abbiamo già rifiutato il Padre. Siamo idolatri, perché adoratori di un falso Dio. Mai crederemo in Cristo Gesù. LEGGIAMO IL TESTO DI Gv 10,22-30 Ricorreva allora a Gerusalemme la festa della Dedicazione. Era inverno. Gesù camminava nel tempio, nel portico di Salomone. Allora i Giudei gli si fecero attorno e gli dicevano: «Fino a quando ci terrai nell’incertezza? Se tu sei il Cristo, dillo a noi apertamente». Gesù rispose loro: «Ve l’ho detto, e non credete; le opere che io compio nel nome del Padre mio, queste danno testimonianza di me. Ma voi non credete perché non fate parte delle mie pecore. Le mie pecore ascoltano la mia voce e io le conosco ed esse mi seguono. Io do loro la vita eterna e non andranno perdute in eterno e nessuno le strapperà dalla mia mano. Il Padre mio, che me le ha date, è più grande di tutti e nessuno può strapparle dalla mano del Padre. Io e il Padre siamo una cosa sola». Se siamo pecore del Padre, il Padre ci dona a Cristo Gesù, perché Cristo Gesù ci redima, ci salvi, ci lavi con il suo sangue, ci nutra con la sua carne, ci doni un cuore nuovo per opera del suo Santo Spirito. La nostra fede è vera, se è vera fede trinitaria, vera fede cioè nel mistero della Santissima Trinità. Il Padre ci dona Cristo e ci dona a Cristo. Cristo Gesù ci dona il Padre e ci dona al Padre. Il dono del Padre e del Figlio, il dono al Padre e al Figlio, avviene nello Spirito Santo. Se la nostra fede non è vera fede nel mistero della Beata Trinità, essa non è vera fede. A chi ci dona il Dio unico? A nessuno. Chi ci dona il Dio unico? Non ci dona nessuno. Il Dio unico è senza il Padre, senza Cristo Gesù, senza lo Spirito Santo. Il Dio unico è un idolo della nostra mente. Quando il Padre ci dona Cristo e ci dona a Cristo nello Spirito Santo, quando Cristo Gesù ci dona il Padre e ci dona al Padre nello Spirito Santo, nessuno ci potrà rapire dalla mano di Cristo Gesù, perché siamo custoditi nella mano di Cristo Gesù dal Padre che è il più grande di tutti. Questo significa che se una pecora si perde, si perde solo per sua colpa. Si è allontanata dal Padre, dal Figlio, dallo Spirito Santo. È uscita dal seno di Cristo e Cristo Gesù non ha più potuto vegliare su di essa. Chi si perde, si perde solo per sua colpa. Cristo Gesù e il Padre nello Spirito Santo tutto hanno dato e operato per la salvezza del mondo. Vergine Fedele, vieni in nostro soccorso. Vogliano essere pecore consegnate a Cristo dal Padre, nello Spirito Santo. Vogliamo essere fedeli, come te, e giungere alla gloria eterna del cielo. Amen.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
