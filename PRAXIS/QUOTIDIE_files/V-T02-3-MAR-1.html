<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Martedì della II settimana del Tempo Ordinario (anno dispari)
</p>

<p>
<u>ANTIFONA</u> / A te si prostri tutta la terra, o Dio. A te canti inni, canti al tuo nome, o Altissimo. (Sal 65,4)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Dio onnipotente ed eterno, che governi il cielo e la terra, ascolta con bontà le preghiere del tuo popolo e dona ai nostri giorni la tua pace. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>La speranza che ci è proposta è come un’àncora sicura e salda</b> / Dalla lettera agli Ebrei (Eb 6,10-20) / Fratelli, Dio non è ingiusto tanto da dimenticare il vostro lavoro e la carità che avete dimostrato verso il suo nome, con i servizi che avete reso e che tuttora rendete ai santi. Desideriamo soltanto che ciascuno di voi dimostri il medesimo zelo perché la sua speranza abbia compimento sino alla fine, perché non diventiate pigri, ma piuttosto imitatori di coloro che, con la fede e la costanza, divengono eredi delle promesse. Quando infatti Dio fece la promessa ad Abramo, non potendo giurare per uno superiore a sé, giurò per se stesso dicendo: «Ti benedirò con ogni benedizione e renderò molto numerosa la tua discendenza». Così Abramo, con la sua costanza, ottenne ciò che gli era stato promesso. Gli uomini infatti giurano per qualcuno maggiore di loro, e per loro il giuramento è una garanzia che pone fine a ogni controversia. Perciò Dio, volendo mostrare più chiaramente agli eredi della promessa l'irrevocabilità della sua decisione, intervenne con un giuramento, affinché, grazie a due atti irrevocabili, nei quali è impossibile che Dio mentisca, noi, che abbiamo cercato rifugio in lui, abbiamo un forte incoraggiamento ad afferrarci saldamente alla speranza che ci è proposta. In essa infatti abbiamo come un'àncora sicura e salda per la nostra vita: essa entra fino al di là del velo del santuario, dove Gesù è entrato come precursore per noi, divenuto sommo sacerdote per sempre secondo l'ordine di Melchìsedek. / Parola di Dio.
</p>

<p>
<u>PSALMUS</u> / (Sal 110) <b>Il Signore si ricorda sempre della sua alleanza</b> / Renderò grazie al Signore con tutto il cuore, tra gli uomini retti riuniti in assemblea. Grandi sono le opere del Signore: le ricerchino coloro che le amano. / Ha lasciato un ricordo delle sue meraviglie: misericordioso e pietoso è il Signore. Egli dà il cibo a chi lo teme, si ricorda sempre della sua alleanza. / Mandò a liberare il suo popolo, stabilì la sua alleanza per sempre. Santo e terribile è il suo nome. La lode del Signore rimane per sempre.
</p>

<p>
<u>ACCLAMATIO</u> / Alleluia, Alleluia / Il Padre del Signore nostro Gesù Cristo illumini gli occhi del nostro cuore per farci comprendere a quale speranza ci ha chiamati. (Ef 1,17-18) / Alleluia.
</p>

<p>
<u>VANGELO</u> / <b>Il sabato è stato fatto per l’uomo e non l’uomo per il sabato!</b> / Dal Vangelo secondo  Marco (Mc 2,23-28) / In quel tempo, di sabato Gesù passava fra campi di grano e i suoi discepoli, mentre camminavano, si misero a cogliere le spighe. I farisei gli dicevano: «Guarda! Perché fanno in giorno di sabato quello che non è lecito?». Ed egli rispose loro: «Non avete mai letto quello che fece Davide quando si trovò nel bisogno e lui e i suoi compagni ebbero fame? Sotto il sommo sacerdote Abiatàr, entrò nella casa di Dio e mangiò i pani dell'offerta, che non è lecito mangiare se non ai sacerdoti, e ne diede anche ai suoi compagni!». E diceva loro: «Il sabato è stato fatto per l'uomo e non l'uomo per il sabato! Perciò il Figlio dell'uomo è signore anche del sabato». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Gesù, signore del sabato, è la guida e il redentore dell'uomo. Con una preghiera concorde domandiamo al Padre di poter seguire Cristo nella sua obbedienza e nella sua libertà. Preghiamo insieme: <b>Donaci, Signore, fedeltà e libertà.</b> / Preghiamo per il Papa, i vescovi, i sacerdoti, affinché esprimano la loro autorità di pastori come servizio della Chiesa e dell'uomo: / Preghiamo per i cristiani di tutte le confessioni, perché non si irrigidiscano nelle rispettive dottrine e istituzioni, ma cerchino con passione di verità ciò che Dio vuole: / Preghiamo per i musulmani, perché nell'abbandono fedele alla volontà di Dio si avvicinino a Cristo, rivelazione suprema del Padre: / Preghiamo per il nostro paese, perché siano stabilite leggi giuste per il bene comune e tutti contribuiscano con responsabilità alla loro attuazione: / Preghiamo per noi presenti a questa celebrazione, perché amiamo la legge di Cristo come guida alla nostra libertà di figli di Dio: / Perché non riduciamo la religione ad un complesso di leggi. / Perché venga rispettato il giorno del Signore. / O Padre, che hai stabilito per noi un giorno di riposo perché non ci rendiamo schiavi dei nostri progetti e attività economiche, aiutaci a riconoscerti come il Dio che ci guida alla nostra autentica realizzazione. Per il tuo Figlio Gesù che regna con te nei secoli dei secoli. Amen.
</p>

<p>
<u>OFFERTORIO</u> / Concedi a noi tuoi fedeli, o Padre, di partecipare con viva fede ai santi misteri, poiché ogni volta che celebriamo questo memoriale del sacrificio del tuo Figlio, si compie l’opera della nostra redenzione. Per Cristo nostro Signore.
</p>

<p>
<u>COMMUNIO</u> / Davanti a me tu prepari una mensa; il mio calice trabocca. (Sal 22,5) 	♦ Abbiamo conosciuto e creduto l’amore che Dio ha in noi. (1Gv 4,16)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Infondi in noi, o Padre, lo Spirito del tuo amore, perché saziati dall’unico pane del cielo, nell’unica fede siamo resi un solo corpo. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / <br>
San Giovanni Crisostomo (ca 345-407) sacerdote ad Antiochia poi vescovo di Costantinopoli, dottore della Chiesa / Omelie sul Vangelo di Matteo, n° 39 / “Perciò il Figlio dell'uomo è signore anche del sabato” / “Il sabato è stato fatto per l’uomo e non l’uomo per il sabato”… La legge del sabato all’inizio era importantissima: insegnava agli ebrei ad essere buoni e pieni di umanità nei confronti del loro prossimo; insegnava loro a credere alla sapienza e provvidenza di Dio creatore… Quando Dio diede la legge del sabato,  voleva far capire unicamente che si astenessero da ogni male: “Non farete nulla in questo giorno, tranne le opere che riguardano l’anima” (Es 12,16 LXX). Nel Tempio, in questo giorno santo, non si lavorava più del solito… Così l’ombra della Legge preparava la luce della piena verità (cfr Col 2,17). Cristo ha forse abolito una legge così utile? Assolutamente no: l’ha ancor più allargata… Non era più necessario insegnare in questa maniera che Dio era il creatore di tutto ciò che esiste, né di formare alla bontà verso gli altri, poiché tutti erano invitati ad imitare l’amore di Dio per l’uomo, secondo la parola: “Siate misericordiosi, come è misericordioso il Padre vostro” (Lc 6,36). Non era più necessario fissare un giorno di festa per coloro che erano invitati a fare dell’intera vita una festa: “Celebriamo dunque la festa – scrive l’apostolo Paolo - non con il lievito vecchio, né con lievito di malizia e di perversità, ma con azzimi di sincerità e di verità” (1Cor 5,8)… Quale necessità dunque di una legge del sabato per il cristiano, che passa la vita in una celebrazione continua e pensa sempre al cielo? Sì, fratelli, celebriamo questo sabato celeste e continuo.
</p>

<p>
<u>EVANGELIZO-21</u> / Leone XIII papa dal 1878 al 1903 Rerum novarum, 32 «Ricordati del giorno di sabato per santificarlo» (Es 20,8) / La vita del corpo, benché buona e desiderabile, non è il fine per cui siamo stati creati. Essa è una via e un mezzo per giungere alla perfezione dell'anima, attraverso la conoscenza del vero e l'amore per il bene. L'anima porta scolpita in sé l'immagine e la somiglianza divina (Gen 1,26); in essa risiede la sovranità di cui l'uomo è stato investito quando ricevette l'ordine di esercitare il proprio dominio sulla natura e di soggiogare il mare e la terra (Gen 1,28). (...) Da questo punto di vista, tutti gli uomini sono uguali; non esistono differenze tra ricchi e poveri, padroni e servi, principi e sudditi, «dato che lui stesso è il Signore di tutti» (Rm 10,12). A nessuno è lecito violare impunemente la dignità dell'uomo, che Dio stesso onora con grande rispetto, né ostacolare il cammino dell'uomo verso quella perfezione che corrisponde alla vita eterna e celeste. (... ) Ne consegue la necessità del riposo, cioè di cessare le attività nel giorno del Signore. Del resto, non dobbiamo vedere nel riposo un incoraggiamento nei confronti dell'ozio sterile, e tanto meno un modo per diventare sfaccendati, fonte d'immoralità e occasione di spreco; si tratta di un riposo santificato dalla religione. (...) Questa è la caratteristica essenziale e la ragione d'essere di quel riposo del settimo giorno, che Dio aveva già iscritto tra i principali articoli della Legge: «Ricordati di santificare il giorno di sabato» (Es 20,8) e di cui egli stesso aveva dato esempio attraverso il misterioso riposo preso subito dopo la creazione dell'uomo: «Allora Dio, nel settimo giorno portò a termine il lavoro che aveva fatto e cessò nel settimo giorno da ogni suo lavoro» (Gen 2,2).
</p>

<p>
<u>DiBruno1</u> / <br>
Il Figlio dell’uomo è signore anche del sabato / (Eb 6,10-20; Sal 110; Mc 2,23-28) / Gesù è venuto sulla nostra terra per operare l’umana redenzione. Non c’è alcuna vera redenzione dell’uomo, alcuna vera salvezza, se l’uomo non è portato nella sua verità più pura che è sempre dalla purissima verità del suo Creatore e Signore. Gesù viene in mezzo a noi e porta con sé la luce purissima non solo dei Comandamenti, che sono l’inizio della conoscenza della verità di Dio e dell’uomo, ma di tutto il cuore del Padre, manifestato nella sua più alta verità. Prima ascoltiamo cosa dice Gesù sulla Legge e sui Profeti. Poi ci interroghiamo come la Legge sul sabato ha ricevuto il compimento. / Non crediate che io sia venuto ad abolire la Legge o i Profeti; non sono venuto ad abolire, ma a dare pieno compimento. In verità io vi dico: finché non siano passati il cielo e la terra, non passerà un solo iota o un solo trattino della Legge, senza che tutto sia avvenuto. Chi dunque trasgredirà uno solo di questi minimi precetti e insegnerà agli altri a fare altrettanto, sarà considerato minimo nel regno dei cieli. Chi invece li osserverà e li insegnerà, sarà considerato grande nel regno dei cieli (Mt 5,17-19). / La Legge sul sabato trova la sua violazione nell’ingordigia, nel desiderio di possesso, nella volontà del possesso, nella sete del denaro, che sono cose che trovano tutte la loro origine nella perdita della vera fede in Dio. Gesù pone nei cuori sia la verità del Padre, sia la verità delle cose, sia la verità dell’uomo. Se l’uomo si porta nella verità di Dio, delle cose, di se stesso, mai potrà violare il sabato. La violazione è dalla falsità. / Non accumulate per voi tesori sulla terra, dove tarma e ruggine consumano e dove ladri scassìnano e rubano; accumulate invece per voi tesori in cielo, dove né tarma né ruggine consumano e dove ladri non scassìnano e non rubano. Perché, dov’è il tuo tesoro, là sarà anche il tuo cuore. La lampada del corpo è l’occhio; perciò, se il tuo occhio è semplice, tutto il tuo corpo sarà luminoso; ma se il tuo occhio è cattivo, tutto il tuo corpo sarà tenebroso. Se dunque la luce che è in te è tenebra, quanto grande sarà la tenebra! Nessuno può servire due padroni, perché o odierà l’uno e amerà l’altro, oppure si affezionerà all’uno e disprezzerà l’altro. Non potete servire Dio e la ricchezza. Perciò io vi dico: non preoccupatevi per la vostra vita, di quello che mangerete o berrete, né per il vostro corpo, di quello che indosserete; la vita non vale forse più del cibo e il corpo più del vestito? Guardate gli uccelli del cielo: non séminano e non mietono, né raccolgono nei granai; eppure il Padre vostro celeste li nutre. Non valete forse più di loro? E chi di voi, per quanto si preoccupi, può allungare anche di poco la propria vita? E per il vestito, perché vi preoccupate? Osservate come crescono i gigli del campo: non faticano e non filano. Eppure io vi dico che neanche Salomone, con tutta la sua gloria, vestiva come uno di loro. Ora, se Dio veste così l’erba del campo, che oggi c’è e domani si getta nel forno, non farà molto di più per voi, gente di poca fede? Non preoccupatevi dunque dicendo: “Che cosa mangeremo? Che cosa berremo? Che cosa indosseremo?”. Di tutte queste cose vanno in cerca i pagani. Il Padre vostro celeste, infatti, sa che ne avete bisogno. Cercate invece, anzitutto, il regno di Dio e la sua giustizia, e tutte queste cose vi saranno date in aggiunta. Non preoccupatevi dunque del domani, perché il domani si preoccuperà di se stesso. A ciascun giorno basta la sua pena (Mt 6,19-34). / Gesù è il solo che conosce il cuore del Padre. Per questo è il solo che può rivelare la verità che il Padre ha posto nella Legge del sabato. Tutto ciò che è concupiscenza, sete, desiderio per le cose del mondo, non può essere fatto. Vivere si può, sempre. / Avvenne che di sabato Gesù passava fra campi di grano e i suoi discepoli, mentre camminavano, si misero a cogliere le spighe. I farisei gli dicevano: «Guarda! Perché fanno in giorno di sabato quello che non è lecito?». Ed egli rispose loro: «Non avete mai letto quello che fece Davide quando si trovò nel bisogno e lui e i suoi compagni ebbero fame? Sotto il sommo sacerdote Abiatàr, entrò nella casa di Dio e mangiò i pani dell’offerta, che non è lecito mangiare se non ai sacerdoti, e ne diede anche ai suoi compagni!». E diceva loro: «Il sabato è stato fatto per l’uomo e non l’uomo per il sabato! Perciò il Figlio dell’uomo è signore anche del sabato». / Tutto ciò che serve alla vita si può fare. Si deve fare. Nei discepoli non c’è alcuna bramosia, alcuna concupiscenza, alcuna sete di possesso. Vi è solo una grande fame. / Madre di Dio, Angeli, Santi, aiutateci a non profanare mai la verità della Parola di Dio.
</p>

<p>
<u>DIBRUNO-21</u> / Il Figlio dell’uomo è signore anche del sabato (Mc 2,23-28) / Signore dell’uomo e del tempo è Dio, il Creatore dell’uomo e del tempo. Lui ha stabilito che il Sabato venga consacrato al suo nome, per la sua gloria: “Dio pronunciò tutte queste parole: «Io sono il Signore, tuo Dio, che ti ho fatto uscire dalla terra d’Egitto, dalla condizione servile: Non avrai altri dèi di fronte a me. Non ti farai idolo né immagine alcuna di quanto è lassù nel cielo, né di quanto è quaggiù sulla terra, né di quanto è nelle acque sotto la terra. Non ti prostrerai davanti a loro e non li servirai. Perché io, il Signore, tuo Dio, sono un Dio geloso, che punisce la colpa dei padri nei figli fino alla terza e alla quarta generazione, per coloro che mi odiano, ma che dimostra la sua bontà fino a mille generazioni, per quelli che mi amano e osservano i miei comandamenti. Non pronuncerai invano il nome del Signore, tuo Dio, perché il Signore non lascia impunito chi pronuncia il suo nome invano. Ricòrdati del giorno del sabato per santificarlo. Sei giorni lavorerai e farai ogni tuo lavoro; ma il settimo giorno è il sabato in onore del Signore, tuo Dio: non farai alcun lavoro, né tu né tuo figlio né tua figlia, né il tuo schiavo né la tua schiava, né il tuo bestiame, né il forestiero che dimora presso di te. Perché in sei giorni il Signore ha fatto il cielo e la terra e il mare e quanto è in essi, ma si è riposato il settimo giorno. Perciò il Signore ha benedetto il giorno del sabato e lo ha consacrato” (Es 20,1-11). Questi sono gli obblighi che ogni figlio di Israele deve osservare se vuole rispettare il suo Dio e Signore. Sappiamo che nella Legge del Signore non si aggiunge e non si toglie. Essa va conservata pura sempre. / Viene Gesù. Subito si presenta ai suoi discepoli come Signore della creazione, del tempo, degli uomini, di ogni realtà esistente. Si annunzia anche come Signore della Legge, portandola a compimento: “Io vi dico infatti: se la vostra giustizia non supererà quella degli scribi e dei farisei, non entrerete nel regno dei cieli. Avete inteso che fu detto agli antichi: Non ucciderai; chi avrà ucciso dovrà essere sottoposto al giudizio. Ma io vi dico: chiunque si adira con il proprio fratello dovrà essere sottoposto al giudizio. Chi poi dice al fratello: “Stupido”, dovrà essere sottoposto al sinedrio; e chi gli dice: “Pazzo”, sarà destinato al fuoco della Geènna. Se dunque tu presenti la tua offerta all’altare e lì ti ricordi che tuo fratello ha qualche cosa contro di te, lascia lì il tuo dono davanti all’altare, va’ prima a riconciliarti con il tuo fratello e poi torna a offrire il tuo dono. Mettiti presto d’accordo con il tuo avversario mentre sei in cammino con lui, perché l’avversario non ti consegni al giudice e il giudice alla guardia, e tu venga gettato in prigione. In verità io ti dico: non uscirai di là finché non avrai pagato fino all’ultimo spicciolo!” (Cfr. Mt cc. 5-7). Nel regno dei cieli non si entra osservando l’Antica Legge, ma vivendo la Nuova, quella che Gesù ha dato sul monte ai suoi discepoli. / In quel tempo, di sabato Gesù passava fra campi di grano e i suoi discepoli, mentre camminavano, si misero a cogliere le spighe. I farisei gli dicevano: «Guarda! Perché fanno in giorno di sabato quello che non è lecito?». Ed egli rispose loro: «Non avete mai letto quello che fece Davide quando si trovò nel bisogno e lui e i suoi compagni ebbero fame? Sotto il sommo sacerdote Abiatàr, entrò nella casa di Dio e mangiò i pani dell’offerta, che non è lecito mangiare se non ai sacerdoti, e ne diede anche ai suoi compagni!». E diceva loro: «Il sabato è stato fatto per l’uomo e non l’uomo per il sabato! Perciò il Figlio dell’uomo è signore anche del sabato». / Se Gesù è il Signore del Sabato, anche alla Legge del Sabato dona pieno compimento. Cosa si può fare e cosa non si deve fare in giorno di Sabato? Non si può fare tutto ciò che è male. Non si possono fare lavori servili. Mentre si può fare sempre tutto il bene ad ogni uomo. Il Sabato è giorno nel quale anche il Padre compie il bene agli uomini. Se il Padre compie il bene, anche l’uomo può compiere il bene verso l’uomo. Proibire il bene è grave peccato. Facendo il bene si può salvare una vita, mentre proibendolo la vita potrebbe essere esposta anche alla morte. Dinanzi ad un bene da fare, mai Gesù si è rifiutato perché era di Sabato. Sempre Lui ha mostrato la sua più alta misericordia, compassione, carità. Il bene va fatto sempre. / Madre della Redenzione, Angel, Santi, fateci veri ascoltatori di Gesù Signore.
</p>

<p>
<u>SILVESTRINI-21</u> / Il Signore è fedele al suo patto. Nella Lettera agli Ebrei che stiamo leggendo nella prima lettura, si alternano le esortazioni pratiche con le riflessioni spirituali. Nella prima parte del brano proposto per la lettura liturgica emerge l'invito alla perseveranza attiva, che si sostanzia di lavoro, carità e servizio resi ai fratelli. La seconda sezione indica le ragioni profonde della speranza cristiana: la fedeltà di Dio. Questa appare in modo palese nella storia di Abramo, al quale Dio ha promesso un futuro di benedizione e lo ha confermato con un giuramento. Ora questo impegno irreversibile di Dio è diventato definitivo nella vicenda di Gesù. Egli infatti, come sommo sacerdote costituito da Dio, è penetrato nel cielo, il mondo di Dio, come precursore della nostra salvezza. Il racconto delle meraviglie compiute da Dio per Israele ci assicura che Dio è fedele agli uomini che credono nella giustizia. Dio è pietà e tenerezza. Egli ci dona il cibo in abbondanza: non abbandona chi ha fame e sete di giustizia, come non ha abbandonato Gesù sulla croce. Questa certezza intima ci sostiene in ogni momento. Gesù si appella alla tradizione biblica dove si prevede la sospensione di una norma disciplinare o religiosa in caso di necessità. Dunque, conclude Gesù, l'intenzione ultima della legge divina è il bene degli esseri umani e non mera lettera della Legge. Egli quindi, nella sua missione storica, come Figlio dell'uomo, propone in modo autorevole, l'interpretazione autentica del riposo e della Legge stessa che è per l'uomo e non l'uomo per la Legge.
</p>

<p>
<u>LOYOLA1</u> / <br>
Senza requie, sempre in movimento, Gesù viene incontro alla nostra fame, alle nostre necessità quotidiane, saziando i nostri bisogni perché possiamo lasciar spazio ai desideri. Dio, Signore di ogni cosa e anche del sabato, dà dignità a ogni nostra mancanza, mettendo e mettendosi tutto a nostro servizio. Il grano, il tempo, il suo stesso primogenito: tutto si piega alla nostra fame, tutto si spezza per colmarci. Nelle mani del Signore anche i nostri vuoti e le nostre mancanze si rivelano preziosi e sacri, tutto è nobilitato dal suo sguardo d’amore. Ogni cosa lo mette in movimento, tutto commuove il suo cuore; anche la nostra insufficienza, e soprattutto la nostra insufficienza, allora, diventa luogo d’amore. Perché non c’è sabato davanti a chi ha fame: è sempre tempo di cogliere le spighe per impastare il pane di vita che noi poveri attendiamo a mani aperte e tese. E per Gesù non c’è vacanza, non c’è riposo: passeggiando nel grano si fa per noi ancora e sempre pane. Cosa ho fatto, nonostante fosse “sabato”? Quando mi sono sentito saziato dal Signore? Quale fame affido oggi a Dio? (Verena M.)
</p>

<p>
<u>LOYOLA-21</u> / Ci sono abitudini, consuetudini che con il tempo si trasformano in leggi, a volte non scritte, che fissano le situazioni in un immobilismo privo di umanità e non permettono di comprendere il vero significato di tutti i gesti. Dentro il no di un genitore, il bambino deve comprendere che c’è un amore e un disegno più grande, che dà un significato a quel no detto sulla singola cosa. Gesù, sostenuto dall’Amore del Padre, illuminato da questa relazione di vero Amore, tante volte dice che non è venuto ad abolire la Legge, ma a darle compimento, a ridarle il significato perduto ricentrandola sull’uomo e sull’Amore di Dio. Gesù sottolinea come la Legge non deve essere un fardello pesante, ma un giogo leggero, un aiuto che ci guidi nei passi verso la vita. Il sabato è giorno di festa, di incontro con Dio e Dio in quel giorno contempla la bellezza dell’uomo che ha creato e della creazione tutta. Ogni cosa creata da Dio, deve aiutarci a contemplare la bellezza e l’Amore di Dio. Ogni cosa è a servizio dell’uomo e non il contrario, perché Dio ama l’uomo e pone al centro di ogni cosa l’Amore, che dà il giusto senso e significato. Solo se siamo centrati sull’Amore, possiamo vivere ogni cosa come Dio l’ha pensata e creata per noi e la legge sarà al servizio dell’uomo, una luce ed un aiuto per comprendere e vivere l’Amore. / Quali modi di fare, abitudini che rischiano di essere diventate delle schiavitù? In che modo riesco a rinnovare anche le consuetudini più consolidate? Cosa metto al centro della mia giornata? (Chiara Selvatici)
</p>

<p>
<u>LettureBose</u> / L'eucaristia, carne del Salvatore nostro Gesù Cristo / Nessuno si inorgoglisca per il luogo in cui si trova: fede e amore, cui nulla è preferibile, sono tutto! Considerate poi coloro che hanno un'altra opinione circa la grazia di Gesù Cristo venuta su di noi, come sono contrari al pensiero di Dio: a essi non importa dell'amore, né della vedova, né dell'orfano, né dell'afflitto, né di colui che è in catene o che è stato liberato, né di colui che ha fame o che ha sete! Si tengono lontani dall'eucaristia e dalla preghiera, perché non confessano che l'eucaristia è carne del Salvatore nostro Gesù Cristo; [carne] che patì per i nostri peccati e che il Padre ha risuscitato per la sua bontà. Coloro, dunque, che si oppongono al dono di Dio, muoiono disputando; mentre sarebbe utile per loro amare, al fine di risorgere. È dunque conveniente stare lontani da costoro e non parlare di loro né in privato né in pubblico, e stare attaccati ai profeti e in particolare al vangelo, nel quale ci è svelata la passione ed è portata a compimento la resurrezione. Le divisioni fuggitele come principio di tutti i mali. Seguite tutti il vescovo, come Gesù Cristo segue il Padre, e seguite il presbiterio come gli apostoli; quanto ai diaconi, onorateli come comandamento di Dio. Nessuno, senza il vescovo, faccia qualcosa che riguardi la chiesa. Sia ritenuta legittima [solo] quell'eucaristia che avviene sotto il vescovo e sotto colui che egli ha autorizzato. Dove si fa vedere il vescovo, là vi sia anche l'insieme [della chiesa]; così come là dove c'è Gesù Cristo, c'è la chiesa cattolica. Non è permesso senza il vescovo né battezzare né celebrare l'eucaristia. Solo ciò che egli approva è gradito a Dio. Allora, tutto quello che si fa, sarà sicuro e legittimo. È giusto, del resto, che noi rinsaviamo e, finché ci è ancora concesso tempo, ci convertiamo a Dio. È bene riconoscere Dio e il vescovo. Colui che onora il vescovo è onorato da Dio. (Ignazio di Antiochia, Lettera agli smirnesi 6, I -9, 1) 
</p>

<p>
<u>FEGF1</u> / Il signore del sabato; dimostrazioni, n°13, 1-2.13;   di Sant’Afraate nel quarto secolo / Per mezzo di Mosè suo servo, il Signore ha domandato ai figli di Israele di osservare il sabato. Disse loro: “ Sei giorni faticherai e farai ogni tuo lavoro; ma il settimo giorno è il sabato in onore del Signore” (Es 20,9)... Li avvertì: “Non farai alcun lavoro, né tu, né tuo figlio, né il tuo schiavo, né la tua schiava, né il tuo bestiame”. Aggiunse anche: “Perché possano goder quiete il tuo bue e il tuo asino e possano respirare i figli della tua schiava e il forestiero” (Es 23,12)... Il sabato non è stato imposto come una prova, una scelta da operare fra la vita e la morte, fra la giustizia e il peccato come gli altri precetti secondo  i quali l’uomo può vivere o morire. No, il sabato, a suo tempo è stato dato al popolo in vista del riposo – sia degli uomini che degli animali... Ascoltate ora quale è il sabato gradito al Signore. L’ha detto Isaia: “Fate riposare lo stanco” (28,12). E altrove: “Quanti si guardano dal profanare il sabato, restano fermi alla mia alleanza” (56,4)... Il sabato non approfitta affatto ai cattivi, agli assassini, ai ladri. Dio invece abita in coloro che scelgono quello che piace a Dio e non commettono il male; in essi Dio fa la sua dimora secondo la sua parola: “Abiterò in mezzo a loro e con loro camminerò” (Lv 26,12; 2 Cor 6,16)... Noi dunque, custodiamo fedelmente il sabato di Dio, cioè quello che piace al suo cuore. Così entreremo nel sabato del grande riposo, il sabato del cielo e della terra in cui ogni creatura si riposerà.
</p>

<p>
<u>FEGF1</u> / Omelie di Quaresima 1981, Il sabato è stato fatto per l’uomo di Papa Benedetto XVI / Nel racconto della creazione, il sabato è descritto come il giorno in cui, nella libertà dell’adorazione, l’uomo partecipa della libertà, del riposo e della pace di Dio. Celebrare il Sabato, è celebrare l’Alleanza. Questo significa il ritorno alle origini, l’eliminazione delle impurità che le nostre molte attività hanno trascinato con sè. Questo vuole dire incamminarsi verso il mondo nuovo in cui non ci saranno più né schiavi né padroni, ma soltanto dei figli di Dio liberi, verso un mondo in cui l’uomo, gli animali e la terra parteciperanno insieme e fraternamente della pace di Dio e della sua libertà… L’uomo però, ha rifiutato il riposo, il benessere che venivano di Dio, l’adorazione con la sua pace e per la sua libertà, e così ha finito col sottomettersi all’azione. Ha reso il mondo schiavo della sua attività e così ha reso se stesso schiavo. Per questo motivo, Dio doveva dare all’uomo il sabato che egi disdegnava. Rifiutando il ciclo della libertà e del riposo che viene da Dio, l’uomo si è allontanato dalla sua condizione di immagine di Dio e così ha calpestato il mondo. Ecco perché occorreva strapparlo dalla schiavitù al proprio lavoro. Per questo, Dio doveva fargli ritrovare la sua autenticità, liberarlo dalla dominazione dell’azione. «Nulla deve essere preferito al servizio di Dio» [scrive san Benedetto] - in primo luogo l’adorazione, la libertà e il riposo che viene da Dio. A questa condizione, l’uomo può vivere veramente.
</p>

<p>
<u>HomilyVoice-21</u> / MARTEDÌ 19 GENNAIO – II SETTIMANA T. O.
</p>

<p>
PRIMA LETTURA<br>
“Quando infatti Dio fece la promessa ad Abramo, non potendo giurare per uno superiore a sé, giurò per se stesso dicendo:<br>
Ti benedirò con ogni benedizione e renderò molto numerosa la tua discendenza. Così Abramo, con la sua costanza, ottenne ciò che gli era stato promesso”.<br>
L’agiografo della Lettera agli Ebrei fonda la fede in Cristo Gesù, la discendenza di Abramo nella quale ogni nazione e popolo dovranno essere benedetti, non direttamente su Cristo Gesù, ma sulla Parola del Giuramento del Dio di Abramo, del Dio di Isacco, del Dio di Giacobbe.<br>
Il Signore disse ad Abram: «Vattene dalla tua terra, dalla tua parentela e dalla casa di tuo padre, verso la terra che io ti indicherò. Farò di te una grande nazione e ti benedirò, renderò grande il tuo nome e possa tu essere una benedizione. Benedirò coloro che ti benediranno e coloro che ti malediranno maledirò, e in te si diranno benedette tutte le famiglie della terra» (Gen 12,1-3). <br>
L’angelo del Signore chiamò dal cielo Abramo per la seconda volta e disse: «Giuro per me stesso, oracolo del Signore: perché tu hai fatto questo e non hai risparmiato tuo figlio, il tuo unigenito, io ti colmerò di benedizioni e renderò molto numerosa la tua discendenza, come le stelle del cielo e come la sabbia che è sul lido del mare; la tua discendenza si impadronirà delle città dei nemici. Si diranno benedette nella tua discendenza tutte le nazioni della terra, perché tu hai obbedito alla mia voce» (Gen 22,15-18). <br>
Su questo giuramento la fede va fondata. Infatti Cristo Gesù non è venuto nel suo nome. È il Padre che lo ha mandato. Lo ha mandato perché Lui è fedele al suo giuramento, alla sua promessa, ad ogni Parola che esce dalla sua bocca.<br>
Ecco come questa stessa verità viene rivelata, manifesta, annunciata dall’Apostolo Paolo nella Lettera ai Galati:<br>
“Fratelli, ecco, vi parlo da uomo: un testamento legittimo, pur essendo solo un atto umano, nessuno lo dichiara nullo o vi aggiunge qualche cosa. <br>
Ora è appunto ad Abramo e alla sua discendenza che furono fatte le promesse. Non dice la Scrittura: «E ai discendenti», come se si trattasse di molti, ma: E alla tua discendenza, come a uno solo, cioè Cristo. <br>
Ora io dico: un testamento stabilito in precedenza da Dio stesso, non può dichiararlo nullo una Legge che è venuta quattrocentotrenta anni dopo, annullando così la promessa. <br>
Se infatti l’eredità si ottenesse in base alla Legge, non sarebbe più in base alla promessa; Dio invece ha fatto grazia ad Abramo mediante la promessa.<br>
Perché allora la Legge? Essa fu aggiunta a motivo delle trasgressioni, fino alla venuta della discendenza per la quale era stata fatta la promessa, e fu promulgata per mezzo di angeli attraverso un mediatore. <br>
Ma non si dà mediatore per una sola persona: ora, Dio è uno solo. La Legge è dunque contro le promesse di Dio? Impossibile! Se infatti fosse stata data una Legge capace di dare la vita, la giustizia verrebbe davvero dalla Legge; la Scrittura invece ha rinchiuso ogni cosa sotto il peccato, perché la promessa venisse data ai credenti mediante la fede in Gesù Cristo.<br>
Ma prima che venisse la fede, noi eravamo custoditi e rinchiusi sotto la Legge, in attesa della fede che doveva essere rivelata. Così la Legge è stata per noi un pedagogo, fino a Cristo, perché fossimo giustificati per la fede. <br>
Sopraggiunta la fede, non siamo più sotto un pedagogo. Tutti voi infatti siete figli di Dio mediante la fede in Cristo Gesù, poiché quanti siete stati battezzati in Cristo vi siete rivestiti di Cristo.<br>
Non c’è Giudeo né Greco; non c’è schiavo né libero; non c’è maschio e femmina, perché tutti voi siete uno in Cristo Gesù. Se appartenete a Cristo, allora siete discendenza di Abramo, eredi secondo la promessa” (Gal 3,15-29). <br>
Così il fondamento infallibile della nostra fede in Cristo Gesù è la fedeltà del Signore alla sua Parola, al suo giuramento, alla sua promessa, ad ogni sua profezia.
</p>

<p>
LEGGIAMO Eb 6,10-20<br>
Dio infatti non è ingiusto tanto da dimenticare il vostro lavoro e la carità che avete dimostrato verso il suo nome, con i servizi che avete reso e che tuttora rendete ai santi. <br>
Desideriamo soltanto che ciascuno di voi dimostri il medesimo zelo perché la sua speranza abbia compimento sino alla fine, perché non diventiate pigri, ma piuttosto imitatori di coloro che, con la fede e la costanza, divengono eredi delle promesse.<br>
Quando infatti Dio fece la promessa ad Abramo, non potendo giurare per uno superiore a sé, giurò per se stesso dicendo: Ti benedirò con ogni benedizione e renderò molto numerosa la tua discendenza. Così Abramo, con la sua costanza, ottenne ciò che gli era stato promesso. <br>
Gli uomini infatti giurano per qualcuno maggiore di loro, e per loro il giuramento è una garanzia che pone fine a ogni controversia. <br>
Perciò Dio, volendo mostrare più chiaramente agli eredi della promessa l’irrevocabilità della sua decisione, intervenne con un giuramento, affinché, grazie a due atti irrevocabili, nei quali è impossibile che Dio mentisca, noi, che abbiamo cercato rifugio in lui, abbiamo un forte incoraggiamento ad afferrarci saldamente alla speranza che ci è proposta. <br>
In essa infatti abbiamo come un’àncora sicura e salda per la nostra vita: essa entra fino al di là del velo del santuario, dove Gesù è entrato come precursore per noi, divenuto sommo sacerdote per sempre secondo l’ordine di Melchìsedek.<br>
Anche nel Vangelo secondo Giovanni tutto viene fondato sulla volontà del Padre. Gesù non è venuto da se stesso. Lui è il Mandato dal Padre. <br>
Dio infatti ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna. Dio, infatti, non ha mandato il Figlio nel mondo per condannare il mondo, ma perché il mondo sia salvato per mezzo di lui. Chi crede in lui non è condannato; ma chi non crede è già stato condannato, perché non ha creduto nel nome dell’unigenito Figlio di Dio (Gv 3,16-18).<br>
Datevi da fare non per il cibo che non dura, ma per il cibo che rimane per la vita eterna e che il Figlio dell’uomo vi darà. Perché su di lui il Padre, Dio, ha messo il suo sigillo». Gli dissero allora: «Che cosa dobbiamo compiere per fare le opere di Dio?». Gesù rispose loro: «Questa è l’opera di Dio: che crediate in colui che egli ha mandato».<br>
Allora gli dissero: «Quale segno tu compi perché vediamo e ti crediamo? Quale opera fai? I nostri padri hanno mangiato la manna nel deserto, come sta scritto: Diede loro da mangiare un pane dal cielo». Rispose loro Gesù: «In verità, in verità io vi dico: non è Mosè che vi ha dato il pane dal cielo, ma è il Padre mio che vi dà il pane dal cielo, quello vero. Infatti il pane di Dio è colui che discende dal cielo e dà la vita al mondo» (Gv 6,27-33).<br>
Di nuovo i Giudei raccolsero delle pietre per lapidarlo. Gesù disse loro: «Vi ho fatto vedere molte opere buone da parte del Padre: per quale di esse volete lapidarmi?». Gli risposero i Giudei: «Non ti lapidiamo per un’opera buona, ma per una bestemmia: perché tu, che sei uomo, ti fai Dio». <br>
Disse loro Gesù: «Non è forse scritto nella vostra Legge: Io ho detto: voi siete dèi? Ora, se essa ha chiamato dèi coloro ai quali fu rivolta la parola di Dio – e la Scrittura non può essere annullata –, a colui che il Padre ha consacrato e mandato nel mondo voi dite: “Tu bestemmi”, perché ho detto: “Sono Figlio di Dio”? <br>
Se non compio le opere del Padre mio, non credetemi; ma se le compio, anche se non credete a me, credete alle opere, perché sappiate e conosciate che il Padre è in me, e io nel Padre». Allora cercarono nuovamente di catturarlo, ma egli sfuggì dalle loro mani (Gv 10,31-39). <br>
Passa il tempo, ma il problema rimane sempre lo stesso: la separazione del Padre da Cristo Gesù e la separazione di Cristo Gesù dal Padre.<br>
Oggi questa separazione ha raggiunto un punto dal quale sembra non poterci essere alcuna via di ritorno indietro.<br>
Oggi ci stiamo tutti trasformando in adoratori di un Dio senza Cristo, senza lo Spirito Santo, senza l’opera di Cristo e senza l’opera dello Spirito Santo. Ora separare l’inseparabile eterno è vero atto di idolatria.<br>
Naturalmente per natura divina eterna non può esistere Dio senza Cristo Gesù e lo Spirito Santo. Neanche per volontà eterna e per consiglio eterno potrà mai esistere Dio senza Cristo Gesù e senza lo Spirito Santo.<br>
Il Padre infatti il suo Figlio Unigenito ha dato per la salvezza e la redenzione del mondo. Il Figlio ha dato a noi il suo Santo Spirito perché fossimo da lui condotti da verità in verità, fino a tutta la verità.<br>
Senza Cristo e lo Spirito Santo il Dio che adoriamo è un idolo, un frutto della nostra mente, un elaborato di pensieri della terra.<br>
Questo idolo è un Dio non salvezza, non redenzione, non giustificazione, non verità. Questo Dio fa anche la Chiesa non salvezza, non redenzione, non giustificazione, non verità.<br>
Ecco perché il fondamento della vera fede non è Dio, mai potrà essere Dio. Il fondamento della vera fede è il giuramento fatto da Dio.<br>
In cosa consiste questo giuramento? Nel dare la benedizione a tutti i popoli nella discendenza di Abramo e questa discendenza è Cristo Gesù.<br>
Se i figli della Chiesa separano il Dio di Abramo da Cristo Gesù sono adoratori di un idolo. Cristo Gesù è essenza eterna della verità del Padre.<br>
Se i figli di Abramo separano Cristo Gesù dal Dio di Abramo anche loro diventano adoratori di un idolo, cioè di un Dio senza verità, perché la verità di Dio è Cristo Signore.<br>
In verità molti figli della Chiesa oggi non vivono di vera fede. Vivono di istinti, sentimenti, perché hanno dichiarato fede i pensieri della loro mente.<br>
Tolto Cristo si toglie la verità. Oggi Dio è senza verità, perché senza Cristo Gesù. Ma anche la Chiesa è senza verità, perché senza Cristo Gesù. <br>
Anche l’uomo è senza verità perché senza Cristo Gesù. Senza Cristo Gesù l’universo intero precipita in un abisso inguaribile di falsità.
</p>

<p>
LETTURA DEL  VANGELO<br>
E diceva loro: «Il sabato è stato fatto per l’uomo e non l’uomo per il sabato! Perciò il Figlio dell’uomo è signore anche del sabato».<br>
Iniziamo la meditazione del Vangelo di questo giorno, parafrasando quanto il Siracide dice sul peccato e sulle parole dell’uomo:<br>
Per amore del denaro molti peccano, chi cerca di arricchire volta lo sguardo.<br>
Fra le giunture delle pietre si conficca un piolo, tra la compera e la vendita s’insinua il peccato.<br>
Se non ti afferri con forza al timore del Signore, la tua casa andrà presto in rovina.<br>
Quando si scuote un setaccio restano i rifiuti; così quando un uomo discute, ne appaiono i difetti.<br>
I vasi del ceramista li mette a prova la fornace, così il modo di ragionare è il banco di prova per un uomo.<br>
Il frutto dimostra come è coltivato l’albero, così la parola rivela i pensieri del cuore.<br>
Non lodare nessuno prima che abbia parlato, poiché questa è la prova degli uomini (Sir 27,1-7). <br>
Come tra la compera e la vendita s’insinua il peccato, così tra la Legge del Signore e la sua interpretazione si insinua la falsità.<br>
Poiché è la Parola che rivela i pensieri del cuore, dobbiamo affermare che vi è una infinita differenza tra il cuore di Gesù e il cuore dei farisei.<br>
Nel cuore di Gesù vi è tutto l’amore del Padre e tutta la Sapienza e Intelligenza dello Spirito Santo. <br>
Da questo infinito amore e da questa divina Sapienza e Intelligenza Gesù interpreta la Legge del Padre suo.<br>
Ecco invece cosa dice Gesù sul cuore dei farisei:<br>
Guai a voi, scribi e farisei ipocriti, che pulite l’esterno del bicchiere e del piatto, ma all’interno sono pieni di avidità e d’intemperanza. <br>
Fariseo cieco, pulisci prima l’interno del bicchiere, perché anche l’esterno diventi pulito!<br>
Guai a voi, scribi e farisei ipocriti, che assomigliate a sepolcri imbiancati: all’esterno appaiono belli, ma dentro sono pieni di ossa di morti e di ogni marciume. <br>
Così anche voi: all’esterno apparite giusti davanti alla gente, ma dentro siete pieni di ipocrisia e di iniquità (Mt 23,25-28). <br>
Quando il cuore è marcio, quando esso è pieno di putridume, tutta la Legge del Signore viene sporcata, insudiciata, resa lercia. <br>
Mai da un cuore cattivo uscirà una parola di bene. I farisei non insudiciavano anche la Persona Santissima di Gesù con ogni calunnia, menzogna e falsità?<br>
Non lo hanno forse accusato di scacciare gli spiriti impuri con il potere che gli conferiva Beelzebùl, il principe dei demòni?<br>
Le parole di Gesù sui farisei valgono per ogni altro uomo dal cuore sporco, lurido, pieno di marciume.<br>
Prendete un albero buono, anche il suo frutto sarà buono. Prendete un albero cattivo, anche il suo frutto sarà cattivo: dal frutto infatti si conosce l’albero. <br>
Razza di vipere, come potete dire cose buone, voi che siete cattivi? La bocca infatti esprime ciò che dal cuore sovrabbonda. <br>
L’uomo buono dal suo buon tesoro trae fuori cose buone, mentre l’uomo cattivo dal suo cattivo tesoro trae fuori cose cattive. Ma io vi dico: di ogni parola vana che gli uomini diranno, dovranno rendere conto nel giorno del giudizio; <br>
infatti in base alle tue parole sarai giustificato e in base alle tue parole sarai condannato» (Mt 12,33-37). <br>
Se il cuore è colmo di amore per il Signore, sempre si darà alla Legge una interpretazione che aiuti ad amare.<br>
Se invece il cuore è colmo di peccato, si userà la Legge a servizio del proprio peccato.<br>
I farisei sono abili interpreti della Legge di Dio ad esclusivo servizio del proprio peccato e di quanto il peccato ha generato nella loro vita.<br>
Dinanzi alla fame di Davide e dei suoi soldati, il sommo Sacerdote Abiatàr no esitò un istante ed offrì loro i pani sacri perché li mangiassero.<br>
Ecco il nobile pensiero del suo cuore: dinanzi alla Legge della fame la Legge rituale deve cedere il posto.<br>
Prima viene la vita di un uomo. Poi la Legge rituale. Per eliminare la fame di una persona, sempre la Legge rituale deve essere messa da parte.<br>
Questa interpretazione può essere solo frutto di un cuore nel quale regna l’amore del Signore.<br>
Sappiamo però che molti furono i martirI per mano di Saul a causa di questa interpretazione della Legge del Signore.<br>
Ma il re disse: «Devi morire, Achimèlec, tu e tutta la casa di tuo padre». <br>
Il re disse ai corrieri che stavano attorno a lui: «Scagliatevi contro i sacerdoti del Signore e metteteli a morte, perché hanno prestato mano a Davide e non mi hanno avvertito, pur sapendo che egli fuggiva». Ma i ministri del re non vollero stendere le mani per colpire i sacerdoti del Signore. <br>
Allora il re disse a Doeg: «Scàgliati tu contro i sacerdoti e colpiscili». Doeg l’Edomita si scagliò lui contro i sacerdoti e li colpì, e uccise in quel giorno ottantacinque uomini che portavano l’efod di lino. <br>
Passò a fil di spada Nob, la città dei sacerdoti: uomini e donne, fanciulli e lattanti; anche buoi, asini e pecore passò a fil di spada. Si salvò un figlio di Achimèlec, figlio di Achitùb, che si chiamava Ebiatàr, il quale fuggì presso Davide. <br>
Ebiatàr narrò a Davide che Saul aveva trucidato i sacerdoti del Signore. Davide rispose a Ebiatàr: «Quel giorno sapevo, data la presenza di Doeg l’Edomita, che avrebbe riferito tutto a Saul. Io mi sono scagliato contro tutte le vite della casa di tuo padre. <br>
Rimani con me e non temere: chiunque vorrà la tua vita, vorrà la mia, perché tu presso di me sarai come un bene da custodire» (Cfr 1Sam 21,1-22,23). <br>
Veramente la parola rivela il cuore. Il fariseo stolto rivela di avere un cuore di peccato e una mente a servizio di esso.
</p>

<p>
LEGGIAMO IL TESTO DI Mc 2,23-28<br>
Avvenne che di sabato Gesù passava fra campi di grano e i suoi discepoli, mentre camminavano, si misero a cogliere le spighe. <br>
I farisei gli dicevano: «Guarda! Perché fanno in giorno di sabato quello che non è lecito?». <br>
Ed egli rispose loro: «Non avete mai letto quello che fece Davide quando si trovò nel bisogno e lui e i suoi compagni ebbero fame? <br>
Sotto il sommo sacerdote Abiatàr, entrò nella casa di Dio e mangiò i pani dell’offerta, che non è lecito mangiare se non ai sacerdoti, e ne diede anche ai suoi compagni!». <br>
E diceva loro: «Il sabato è stato fatto per l’uomo e non l’uomo per il sabato! Perciò il Figlio dell’uomo è signore anche del sabato».<br>
Perché il Figlio dell’uomo è signore anche del sabato? Perché è Lui che nello Spirito Santo deve dare la giusta interpretazione di questo Comandamento del Padre suo.<br>
Ricòrdati del giorno del sabato per santificarlo. Sei giorni lavorerai e farai ogni tuo lavoro; <br>
ma il settimo giorno è il sabato in onore del Signore, tuo Dio: non farai alcun lavoro, né tu né tuo figlio né tua figlia, né il tuo schiavo né la tua schiava, né il tuo bestiame, né il forestiero che dimora presso di te. <br>
Perché in sei giorni il Signore ha fatto il cielo e la terra e il mare e quanto è in essi, ma si è riposato il settimo giorno. Perciò il Signore ha benedetto il giorno del sabato e lo ha consacrato (Es 20,8-11). <br>
Leggendo questo terzo Comandamento dobbiamo subito affermare che esso riguarda l’uomo e la terra. C’è un diritto della terra che va rispettato e questo diritto coinvolge persone e anche animali. <br>
Il Signore in nessuna sua prescrizione, o statuto, o precetto, o norma a detto all’uomo che di Sabato non debba nutrirsi.<br>
Il nutrimento è Legge della vita. Questa Legge della vita abrogava anche il Settimo Comandamento, sempre però secondo disposizioni ben precise date dal Signore.<br>
“Se entri nella vigna del tuo prossimo, potrai mangiare uva secondo il tuo appetito, a sazietà, ma non potrai metterne in alcun tuo recipiente. <br>
Se passi tra la messe del tuo prossimo, potrai coglierne spighe con la mano, ma non potrai mettere la falce nella messe del tuo prossimo (Dt 23,25-26).<br>
Poiché la Legge viene dal Padre per la Sapienza e Intelligenza dello Spirito Santo, solo lo Spirito Santo può dare la purissima verità ad essa.<br>
Gesù Signore può dare purissima verità alla Legge, perché lo Spirito Santo abita nel suo cuore con ogni pienezza di Sapienza, Scienza, Intelligenza, Timore del Signore. <br>
Oggi l’uomo interpreta la Legge del Signore dichiarando che tutto, ogni cosa che fa è purissimo amore.<br>
L’aborto è amore. Il divorzio è amore. Le unione tra gli stessi sessi è amore. L’eutanasia è amore. Ogni disordine sessuale è amore. <br>
In più oggi il Dio dell’uomo è l’onnipotenza della scienza. Tutto ciò che scientificamente è possibile lo si dichiara un bene.<br>
Ci dimentichiamo però di manifestare che questa dichiarazione di amore, di bene, di dignità, di libertà, di diritto ha il suo fondamento in un cuore nel quale non abita lo Spirito Santo.<br>
Un cuore nel quale non abita lo Spirito Santo non solo stravolge la Legge, il Vangelo, la sana dottrina, la retta moralità, ma anche carismi, ministeri, missioni, che sono essenza di vita vera nel corpo di Cristo.<br>
Oggi il corpo di Cristo Gesù, la sua Chiesa, non viene forse mortificato, umiliato, disprezzato, stravolto, falsificato nella sua più pura essenza dalle molte interpretazioni di cuori nei quali non dimora lo Spirito Santo?<br>
Il cuore cattivo toglie dalla interpretazione della verità della Chiesa lo Spirito Santo e al suo posto elegge se stesso come unico principio di verità della missione, dei carismi e dei ministeri, il cui solo interprete è lo Spirito del Signore.<br>
Come Gesù fu crocifisso dalla cattiva interpretazione dei Salmi, della Legge, dei Profeti operata da cuori nei quali non abitava la Spirito di Dio, così anche ieri, oggi, sempre la Chiesa, vero corpo di Cristo, subisce ogni crocifissione operata da cuori che sono privi dello Spirito del Signore.<br>
Madre della Chiesa, vieni in nostro soccorso. Non permettere che la Sposa Santa del Figlio Tuo venga infangata, vilipesa, vituperata, trasformata, calpestata, crocifissa da cuori nei quali non abita lo Spirito del Signore.<br>
Tu ci aiuterai, lo Spirito del Signore si poserà su di noi e noi grideremo al mondo la purezza e la bellezza della verità della Chiesa.<br>
Fa’ che finisca questa quotidiana crocifissione operata dagli stessi figli della Chiesa. Amen.
</p>


<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
