<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Martedì della V settimana di Quaresima.
</p>

<p>
<u>ANTIFONA</u> / Spera nel Signore, sii forte, si rinsaldi il tuo cuore e spera nel Signore. (Sal 26,14)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Il tuo aiuto, Dio onnipotente, ci renda perseveranti nel tuo servizio, perché anche nel nostro tempo la tua Chiesa si accresca di nuovi membri e si rinnovi sempre nello spirito. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Il nostro Dio viene a salvarci</b> / Dal libro dei Numeri (Nm 21,4-9) / In quei giorni, gli Israeliti si mossero dal monte Or per la via del Mar Rosso, per aggirare il territorio di Edom. Ma il popolo non sopportò il viaggio. Il popolo disse contro Dio e contro Mosè: «Perché ci avete fatto salire dall'Egitto per farci morire in questo deserto? Perché qui non c'è né pane né acqua e siamo nauseati di questo cibo così leggero». Allora il Signore mandò fra il popolo serpenti brucianti i quali mordevano la gente, e un gran numero d'Israeliti morì. Il popolo venne da Mosè e disse: «Abbiamo peccato, perché abbiamo parlato contro il Signore e contro di te; supplica il Signore che allontani da noi questi serpenti». Mosè pregò per il popolo. Il Signore disse a Mosè: «Fatti un serpente e mettilo sopra un'asta; chiunque sarà stato morso e lo guarderà, resterà in vita». Mosè allora fece un serpente di bronzo e lo mise sopra l'asta; quando un serpente aveva morso qualcuno, se questi guardava il serpente di bronzo, restava in vita. / Parola di Dio.
</p>

<p>
<u>PSALMUS</u> / (Sal 101) <b>Signore, ascolta la mia preghiera</b> / Signore, ascolta la mia preghiera, a te giunga il mio grido di aiuto. Non nascondermi il tuo volto nel giorno in cui sono nell'angoscia. Tendi verso di me l'orecchio, quando t'invoco, presto, rispondimi! R. / Le genti temeranno il nome del Signore e tutti i re della terra la tua gloria, quando il Signore avrà ricostruito Sion e sarà apparso in tutto il suo splendore. Egli si volge alla preghiera dei derelitti, non disprezza la loro preghiera. R. / Questo si scriva per la generazione futura e un popolo, da lui creato, darà lode al Signore: «Il Signore si è affacciato dall'alto del suo santuario, dal cielo ha guardato la terra, per ascoltare il sospiro del prigioniero, per liberare i condannati a morte». R.
</p>

<p>
<u>ACCLAMATIO</u> / Lode e onore a te, Signore Gesù! / Il seme è la parola di Dio, il seminatore è Cristo: chiunque trova lui, ha la vita eterna. (Gv 3,16) / Lode e onore a te, Signore Gesù!
</p>

<p>
<u>VANGELO</u> / <b>Avrete innalzato il Figlio dell'uomo, allora conoscerete che Io Sono</b> / Dal Vangelo secondo Giovanni (Gv 8,21-30) / In quel tempo, Gesù disse ai farisei: «Io vado e voi mi cercherete, ma morirete nel vostro peccato. Dove vado io, voi non potete venire». Dicevano allora i Giudei: «Vuole forse uccidersi, dal momento che dice: "Dove vado io, voi non potete venire"?». E diceva loro: «Voi siete di quaggiù, io sono di lassù; voi siete di questo mondo, io non sono di questo mondo. Vi ho detto che morirete nei vostri peccati; se infatti non credete che Io Sono, morirete nei vostri peccati». Gli dissero allora: «Tu, chi sei?». Gesù disse loro: «Proprio ciò che io vi dico. Molte cose ho da dire di voi, e da giudicare; ma colui che mi ha mandato è veritiero, e le cose che ho udito da lui, le dico al mondo». Non capirono che egli parlava loro del Padre. Disse allora Gesù: «Quando avrete innalzato il Figlio dell'uomo, allora conoscerete che Io Sono e che non faccio nulla da me stesso, ma parlo come il Padre mi ha insegnato. Colui che mi ha mandato è con me: non mi ha lasciato solo, perché faccio sempre le cose che gli sono gradite». A queste sue parole, molti credettero in lui. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / La Parola appena udita ci assicura che il Padre celeste non ci abbandona alle conseguenze del peccato. Torniamo quindi a lui con tutta l'anima e preghiamo: <b>Liberaci dal male, o Signore!</b> / Padre santo, soccorri la tua Chiesa: fa’ che si rispecchi nel volto del suo sposo, conformandosi a lui in tutto, per la tua gloria e per la salvezza degli uomini. Preghiamo: / Padre misericordioso, soccorri noi peccatori, che ci allontaniamo dal bene catturati da mille illusioni: fa’ che, guardando il tuo Cristo crocifisso, ci sentiamo amati da sempre e per sempre. Preghiamo: / Padre onnipotente, libera l'umanità intera dai serpenti che oggi la mordono e la fanno sanguinare: fa’ che guarisca dalla guerra, dall'odio, dalla droga, dalla fame e da tutto ciò che la deturpa. Preghiamo: / Padre amoroso, soccorri i milioni di uomini travagliati da pesanti difficoltà: fa’ che questa eucaristia ci comunichi l'ansia operosa di Cristo per i piccoli e i poveri e ci renda dispensatori di fraternità e di pace. Preghiamo: / Padre buono, soccorri quelli che si sentono rifiutati, disorientati e sperduti: fa’ che nella nostra comunità incontrino sguardi cordiali e sinceri. Preghiamo: / Per chi cerca di sanare, col dialogo, situazioni difficili. / Per chi ha bisogno di amici. / Padre, ascolta le preghiere dei tuoi figli, che ti supplicano anche per chi non ha voce. Fa’ che guardiamo con fiducia alla croce di Cristo salvatore, che ha accettato per noi di scendere nell'abisso del dolore e della morte, e ora vive e regna con te nella beata eternità. Amen.
</p>

<p>
<u>OFFERTORIO</u> / Ti offriamo, o Signore, questo sacrificio di riconciliazione, perché le nostre colpe siano perdonate dalla tua misericordia e i nostri cuori incerti trovino in te guida sicura. Per Cristo nostro Signore.
</p>

<p>
<u>PREFAZIO</u> / <b>La potenza della Croce</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Per la passione salvifica del tuo Figlio l’intero universo ha riconosciuto il senso della tua gloria; nella potenza ineffabile della croce splende il giudizio sul mondo e il potere regale di Cristo crocifisso. E noi, o Signore, uniti agli angeli e a tutti i santi, eleviamo a te un inno di lode ed esultanti cantiamo: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / "Quando sarò innalzato da terra, attirerò tutti a me", dice il Signore. (Gv 12,32) ♦ Quando avrete innalzato il Figlio dell'uomo, conoscerete che Io Sono.(Gv 8,28)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Concedi, Dio onnipotente, che l'assidua partecipazione ai tuoi misteri ci avvicini sempre più ai beni eterni. Per Cristo nostro Signore. / Orazione sul popolo ad libitum / O Dio, lento all'ira e grande nella misericordia verso coloro che sperano in te, concedi ai tuoi fedeli di piangere i mali commessi, per ottenere la grazia della tua consolazione. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / San Bernardo (1091-1153) monaco cistercense e dottore della Chiesa / Discorso per la prima domenica di novembre / "Quando avrete innalzato il Figlio dell'uomo, allora saprete che Io Sono" / "Il profeta Isaia ci descrive una visione sublime: "Vidi il Signore seduto su un trono" (Is 6,1). Magnifico spettacolo, fratelli miei! Felici gli occhi che l'hanno visto! Chi non desidererebbe con tutta l'anima contemplare lo splendore d'una così grande gloria? (...) Ma ecco che sento lo stesso profeta riportarci un'altra visione dello stesso Signore, molto diversa: "L'abbiamo visto; non ha apparenza né bellezza non splendore: l'abbiamo preso per un lebbroso" (Is 53,2ss Vulg). (...) Tu dunque, se desideri vedere Gesù nella gloria, cerca di vederlo prima nel suo abbassamento. Comincia col fissare gli occhi sul serpente innalzato nel deserto  (Gv 3,14), se desideri vedere il re seduto sul trono. La prima visione ti riempia d'umiltà, affinché la seconda ti rialzi dall'umiliazione. Quella abbassi e guarisca il tuo orgoglio, prima che questa non colmi e sazi il tuo desiderio. Vedi il Signore "ridotto a nulla"? (Fil 2,7) Non ti lasci incurante questa visione, altrimenti non potrai contemplarlo poi nella gloria dell'esaltazione. "Gli sarai simile", certo, quando lo vedrai "come egli è" (1Gv 3,2); sii simile a lui, allora, fin da adesso guardando chi è diventato a causa tua. Se non rifiuti di assomigliargli nell'abbassamento, ti darà in cambio  certamente la somiglianza della sua gloria. Non permetterà mai che chi ha partecipato alla sua Passione sia escluso dalla comunione alla sua gloria. E non rifiuta persino di ammettere con lui nel Regno colui che ha condiviso la Passione, infatti il ladrone, per averlo riconosciuto sulla croce, si ritrovò il giorno stesso con lui in Paradiso (Lc 23,42) (...) Sì, "se soffriamo con lui, con lui anche regneremo" (Rm 8,17).
</p>

<p>
<u>DIBRUNO-21</u> / Colui che mi ha mandato è con me (Gv 8,21-30) / Quando il Padre è con una persona, questa potrà svolgere la sua missione con la certezza che quanto accade, anche la crocifissione e la morte, sono vie per portare a compimento la missione. Leggiamo questa verità alla luce del Salmo: “Renderò grazie al Signore con tutto il cuore, annuncerò tutte le tue meraviglie. Gioirò ed esulterò in te, canterò inni al tuo nome, o Altissimo, mentre i miei nemici tornano indietro, davanti a te inciampano e scompaiono, perché hai sostenuto il mio diritto e la mia causa: ti sei seduto in trono come giudice giusto. Hai minacciato le nazioni, hai sterminato il malvagio, il loro nome hai cancellato in eterno, per sempre. Il nemico è battuto, ridotto a rovine per sempre. È scomparso il ricordo delle città che hai distrutto. Ma il Signore siede in eterno, stabilisce il suo trono per il giudizio: governerà il mondo con giustizia, giudicherà i popoli con rettitudine. Il Signore sarà un rifugio per l’oppresso, un rifugio nei momenti di angoscia. Confidino in te quanti conoscono il tuo nome, perché tu non abbandoni chi ti cerca, Signore. Cantate inni al Signore, che abita in Sion, narrate le sue imprese tra i popoli, perché egli chiede conto del sangue versato, se ne ricorda, non dimentica il grido dei poveri. Abbi pietà di me, Signore, vedi la mia miseria, opera dei miei nemici, tu che mi fai risalire dalle porte della morte, perché io possa annunciare tutte le tue lodi; alle porte della figlia di Sion esulterò per la tua salvezza. Sono sprofondate le genti nella fossa che hanno scavato, nella rete che hanno nascosto si è impigliato il loro piede. Il Signore si è fatto conoscere, ha reso giustizia; il malvagio è caduto nella rete, opera delle sue mani. Tornino i malvagi negli inferi, tutte le genti che dimenticano Dio. Perché il misero non sarà mai dimenticato, la speranza dei poveri non sarà mai delusa. Sorgi, Signore, non prevalga l’uomo: davanti a te siano giudicate le genti. Riempile di spavento, Signore, riconoscano le genti di essere mortali” (Sal 9,1-21). Gesù sa che il governo della sua vita è tutto nelle mani del Padre. I farisei potranno solo fargli quel male che giorno per giorno il Padre permette che gli venga fatto. Ogni altra cosa la potranno fare quando giungerà la sua ora. Ma tutto quello che gli verrà fatto servirà solo per dare compimento pieno e perfetto alla missione. È questa la vera visione di fede che abita nel cuore di Cristo Gesù. Per questo Lui non teme di rendere testimonianza al Padre. Sa che la sua morte per crocifissione è la suprema delle testimonianze e per essa sarà innalzata al Padre la più grande gloria. / In quel tempo, Gesù disse ai farisei: «Io vado e voi mi cercherete, ma morirete nel vostro peccato. Dove vado io, voi non potete venire». Dicevano allora i Giudei: «Vuole forse uccidersi, dal momento che dice: “Dove vado io, voi non potete venire”?». E diceva loro: «Voi siete di quaggiù, io sono di lassù; voi siete di questo mondo, io non sono di questo mondo. Vi ho detto che morirete nei vostri peccati; se infatti non credete che Io Sono, morirete nei vostri peccati». Gli dissero allora: «Tu, chi sei?». Gesù disse loro: «Proprio ciò che io vi dico. Molte cose ho da dire di voi, e da giudicare; ma colui che mi ha mandato è veritiero, e le cose che ho udito da lui, le dico al mondo». Non capirono che egli parlava loro del Padre. Disse allora Gesù: «Quando avrete innalzato il Figlio dell’uomo, allora conoscerete che Io Sono e che non faccio nulla da me stesso, ma parlo come il Padre mi ha insegnato. Colui che mi ha mandato è con me: non mi ha lasciato solo, perché faccio sempre le cose che gli sono gradite». A queste sue parole, molti credettero in lui. / Senza questa purissima fede che il Signore è con noi e che tutto quello che accade, vissuto nella più grande obbedienza a Lui, porta a vero e perfetto compimento la nostra missione, facilmente ci si smarrisce, ci si confonde, si entra nell’agitazione del cuore, si potrebbe abbandonare anche la missione che ci è stata affidata. Il giusto vivrà per la sua fede, vivrà di fede in fede. Fede è piena consegna alla volontà del Padre, sapendo che in questa obbedienza si compie il mistero della salvezza. Gesù, vivendo di purissima fede nel Padre, cammina verso il Golgota, sapendo che la croce è la via della vera vita per il mondo intero. Quando si cade da questa fede, è allora che si percorrono vie umane che mai potranno produrre un solo frutto di salvezza eterna. / Madre della Redenzione, Angeli, Santi, fate che camminiamo di fede in fede sempre. 
</p>

<p>
<u>SILVESTRINI-21</u> / Quando avrete innalzato il Figlio dell'uomo, allora saprete che "IO SONO"... Chi non crede in Cristo, in «Colui che è», rimane nei suoi peccati e quindi è destinato alla morte. Gli uomini vivranno se crederanno in lui morente, ossia nel Crocifisso, e, se guarderanno a lui. Il morso del peccato dà la morte ma con la propria morte Gesù vince il serpente e dona la vita. Egli aveva già annunciato quale sarebbe la sua fine; ora dice con maggior chiarezza quali conseguenze avrebbero subito i giudei a causa di essa. Allora essi lo cercheranno come Salvatore, ma sarà troppo tardi, perciò morranno nei loro peccati. Il Signore ribadisce la sua dignità unica, di cui i giudei si convinceranno quando lo avranno «elevato». Questa elevazione esprime in Giovanni un doppio significato: senz'altro la crocifissione di Gesù, la morte violenta che i giudei gli affliggeranno, ma anche l'ascensione di Gesù al cielo, nello stendere le braccia fra il cielo e la terra, in segno di perenne alleanza, l'alleanza che sarà operata da Dio stesso. Allora si rivelerà loro l'indistruttibilità della vita di Gesù e la sua piena comunione con il Padre nell'essere e nell'operare. Un monito per noi, nell'abbraccio di amore, perché il Signore continua a ripeterlo a noi come diceva a loro: «Voi siete di quaggiù, io sono di lassù; voi siete di questo mondo, io non sono di questo mondo. Chiediamo però perché nonostante il nostro attaccamento alle cose di quaggiù, con la sua grazia, possiamo essere elevati laddove Egli regna per i secoli dei secoli. Amen.
</p>

<p>
<u>LOYOLA-21</u> / L’occasione che la scena narrata oggi da Giovanni mi offre è troppo ghiotta per non leggere in essa le mie reazioni all’annuncio di libertà che oggi Gesù mi rivolge. Mi viene facile contemplare la scena e ascoltare le parole di Gesù stando in quel gruppo indefinito, tra le file di quel generico “loro”. «Mi cercherete ma morirete nel vostro peccato», «dove vado io, voi non potete venire», «io sono di lassù, voi di quaggiù». Ma chi crede di essere questo Nazareno? È davvero difficile stare ad ascoltare qualcuno che mi riporta alle mie mancanze, alle mie incoerenze. Ma in fin dei conti non è molto diverso da quello che spesso mi capita di fare da solo con me stesso, rimproverandomi da solo. Il problema nasce, invece, quando qualcuno mi riporta a quegli inciampi per dirmi che non dicono tutto del mio cammino, che certamente non ne indicano la meta. Tra il vociare di quella folla nel tempio accolgo questo annuncio, oggi: credere in Gesù significa togliere al peccato la possibilità di dire di me la parola definitiva. Credere in Gesù significa cercare nello spreco d’amore della croce le coordinate del Padre. Senza queste coordinate, la mia ricerca potrebbe essere inutile. Oggi posso scegliere di fare diverse cose: unirmi ai farisei e lapidarmi per le colpe che ho davanti; unirmi agli altri giudei e lapidare Gesù che mi propone una parola e un modo d’essere nuovi; oppure ritornare al centro dell’annuncio, alla Parola di oggi, e accoglierla proprio per ciò che ci dice, perchè “molte cose ha da dire di noi”. / Gesù oggi mi rilancia, da cosa me ne accorgo? Quale delle affermazioni di Gesù oggi ti sorprende? In quale luogo della mia vita mi sento chiamato a “sprecarmi”? (Matteo Palma)
</p>

<p>
<u>LettureBose</u> / Se preghi veramente, sei teologo / La preghiera è germoglio di mitezza e di dolcezza. La preghiera è frutto di gioia e di rendimento di grazie. La preghiera è difesa da tristezza e scoraggiamento. Se desideri pregare come si deve, non rattristare nessuno, altrimenti corri invano. Se sei paziente, pregherai sempre con gioia. A volte, non appena ti sarai messo a pregare, pregherai bene; a volte, invece, nonostante grandi sforzi, non raggiungerai il fine. È perché tu cerchi ancor di più e, dopo aver ottenuto il risultato, tu l'abbia al sicuro da qualsiasi furto ... Se desideri pregare, rinuncia a tutto per ottenere tutto. Prega innanzitutto per essere purificato dalle passioni, e in secondo luogo per essere liberato dall'ignoranza e dalla dimenticanza, in terzo luogo da ogni tentazione e abbandono. Nella tua preghiera cerca unicamente la giustizia e il Regno, cioè la virtù e la conoscenza, e tutto il resto ti sarà dato in aggiunta (Mt 6,33). Se vuoi pregare, hai bisogno di Dio che dona la preghiera a chi prega (1Sam 2 ,9). Invocalo dunque dicendo: Sia santificato il tuo Nome, venga il tuo Regno (Mt 6,9-10), cioè lo Spirito santo e il suo Figlio unigenito. Così infatti ha insegnato il Signore, dicendo di adorare il Padre in spirito e verità (Gv 4,24). Se sei teologo, pregherai veramente, e se preghi veramente, sei teologo. Nel tempo delle tentazioni ricorri a una preghiera breve e intensa. Al momento della preghiera prega non al modo del fariseo, ma al modo del pubblicano nel sacro luogo della preghiera per essere anche tu giustificato dal Signore. Lotta per non pregare contro qualcuno nella tua preghiera; sarebbe demolire quello che vuoi edificare e rendere la tua preghiera abominevole. (Evagrio Pontico, Trattato sulla preghiera 14-16; 20; 37-39; 59; 61; 98; 102-103) 
</p>

<p>
<u>FEGF1</u> / Quando avrete innalzato il Figlio dell’uomo, allora saprete che Io Sono, di Sant’Atanasio di Alessandria nel quarto secolo / Qualcuno potrebbe domandare: se era necessario che Cristo abbandonasse il suo corpo alla morte per il bene di tutti, perché non l’ha abbandonato semplicemente come qualsiasi uomo, ma si è lasciato crocifiggere? Era più conveniente per lui deporre il suo corpo dignitosamente, piuttosto che subire una morte ignominiosa. Ma costui si domandi se la sua obiezione non sia troppo umana. Quello che ha fatto il Salvatore è veramente divino e degno della sua divinità per più ragioni. Anzitutto la morte per cui muoiono gli uomini accade per la debolezza della loro natura: non possono durare a lungo e col tempo deperiscono, si ammalano, perdono le forze e muoiono. Ma il Signore non è debole, è la potenza di Dio, il Verbo di Dio: è la stessa vita. Se avesse deposto il suo corpo in forma privata, su di un letto, al modo comune degli uomini, si sarebbe pensato… che egli non aveva nulla di più degli altri uomini… E poi non sarebbe stato conveniente che soccombesse a una malattia, lui che guariva le malattie degli altri… Perché allora non ha evitato la morte come ha evitato le malattie? Egli possedeva un corpo appunto per poter morire, e non conveniva che si sottraesse alla morte impedendo così la risurrezione… Qualcuno dirà: Egli avrebbe dovuto schivare il complotto dei suoi nemici, per conservare il suo corpo del tutto immortale. Costui impari dunque che neppure questo conveniva al Signore. Come non era degno del Verbo di Dio, che è la vita, mettere a morte il suo corpo per sua iniziativa, così non era conveniente che egli sfuggisse la morte che gli veniva dagli altri… Tale atteggiamento non mostrava affatto la debolezza del Verbo, ma lo faceva conoscere come Salvatore e Vita… Il Salvatore non veniva a consumare la propria morte, ma quella degli uomini.
</p>

<p>
<u>FEGF2</u> / Quando avrete innalzato il Figlio dell’uomo, allora saprete che Io Sono, di San Bernardo nel dodicesimo secolo / A Cristo Gesù devi tutta la tua vita, poiché egli ha dato la sua vita per la tua vita, e ha sopportato amari tormenti perché tu non sopportassi tormenti eterni. Cosa potrà essere per te duro o tremendo, quando ricorderai che colui che era di natura divina nel giorno della sua eternità, prima che nascesse l’aurora, tra santi splendori, lui, l’irradiazione della gloria di Dio e l’impronta della sua sostanza, è venuto nel tuo carcere, ad  affondare fino al collo, come è detto, nella profondità del tuo fango (Fil 2,6; Sal 109,3; Eb 1,3; Sal 68,3). Cosa potrà non sembrarti dolce, quando avrai raccolto nel tuo cuore tutte le sofferenze del tuo Signore e ricorderai prima la sottomissione della sua infanzia, poi le fatiche della sua predicazione, le tentazioni dei suoi digiuni, le sue veglie nella preghiera, le sue lacrime di compassione, le trame ordite contro di lui... e poi le ingiurie, gli sputi, i colpi, la frusta, la derisione, le canzonature, i chiodi, e quanto egli ha sopportato per la nostra salvezza? Quale compassione immeritata, quale amore gratuito così manifestato, quale stima inaspettata, quale mitezza stupenda, quale invincibile bontà! Il re della gloria (Sal 23) crocifisso per uno schiavo così spregevole! Chi ha mai udito una tale cosa, che ha mai visto una cosa simile? Infatti, “a stento si trova chi sia disposto a morire per un giusto” (Rm 5,7). Ma lui è morto per dei nemici e degli ingiusti, scegliendo di rinunciare al cielo per ricondurci in cielo, lui il mite amico, il saggio consigliere, il fermo sostegno. Che cosa renderò al Signore per quanto mi ha dato (Sal 115,3)?
</p>

<p>
<u>MichaelDavideSemeraro</u> / Convertire... i serpenti / Non possiamo nascondere il nostro stupore davanti alla conclusione del vangelo, ed è uno stupore pieno di ammirazione e di speranza: «A queste sue parole, molti credettero in lui» (Gv 8,30). La domanda si fa legittima: che cosa mai in queste parole del Signore Gesù quei «molti», di cui vorremmo far parte, hanno trovato una parola che li ha toccati così profondamente da aprirli a un’adesione di fede così pronta e semplice? I notabili ironizzano sull’orizzonte cui il Signore cerca di aprire le loro menti e i lori cuori e che si pone a un livello diverso da quello cui sono continuamente abituati: «Vuole forse uccidersi, dal momento che dice: “Dove vado io, voi non potete venire”?». (Gv 8,22). La gente più semplice intuisce nelle parole del Signore il segno di qualcosa che trascende ogni paura e apre una possibilità reale di uscire dal circolo degli avvelenamenti quotidiani che ci tengono come crocifissi al «quaggiù» (8,23) di tutte quelle abitudini, usi, modi di fare che, in realtà, ci paralizzano come farebbe il veleno di «serpenti brucianti» (Nm 21,6). L’immagine del libro dei Numeri evoca tutto quello che dentro di noi brucia fino a ad avvelenarci e per molti aspetti, ucciderci: i nostri fallimenti, le nostre fragilità, il nostro rammarico, le nostre più o meno latenti patologie… in una parola la nostra realtà di limite che, se non assunta, diventa esperienza di peccato. Ora tutto ciò, invece di essere ignorato o eliminato viene, invece, dal Signore «innalzato» (Gv 8,28) poiché viene portato a un livello diverso, in cui ognuno di questi veleni può, attraverso un amore purificante, trasformarsi in un antidoto e in una vera medicina. La croce del Signore diventa così la ripresentazione del roveto ardente del deserto, in cui il Signore rivela a Mosè di non temere la sua debolezza e la sua paura che l’hanno fatto fuggire dall’Egitto, fino a trasformarle in strumento di salvezza non solo per se stesso, ma per tutto il popolo. I rabbini spiegano che il Signore Dio si rivelò in un roveto perché esso ha molte spine e queste rappresentano le sofferenze e le prove della vita umana. Il Signore Gesù contrappone, alle infinite discussioni accademiche degli scribi e dei farisei, se stesso quale uomo dei dolori che sarà innalzato sulla croce nudo, come un serpente, e coronato di spine, come un roveto ardente, il cui amore bruciante non si consuma, pur continuando a donarsi. Sulla croce la pienezza della Rivelazione di Dio si manifesta ancora una volta nel disarmo più totale, che diventa per ogni discepolo l’indicazione dell’unica strada e dell’unico modo per non cadere sotto l’autocondanna a morire nel proprio «peccato» (8,21), la cui radice è quella di non accettare di lasciarsi salvare da uno sguardo accolto e ricambiato. Sapremo resistere a fissare lo sguardo sull’Uomo dei dolori che ben conosce il patire e accettare che egli lo ricambi con il suo sguardo infuocato, che incenerisce tutto ciò che in noi è secco e spinoso? Il cammino verso la Pasqua può diventare per noi un vero processo interiore di riconciliazione con la nostra fragilità e vulnerabilità che possono così diventare un luogo non di maledizione, ma di relazione che fa crescere nella consapevolezza di sé e in una solidarietà sempre più dilatata e profonda.
</p>

<p>
<u>RobertoPasolini</u> / Dentro la vita / Talvolta, quando sembra che le cose stiano andando male, succede che poi le cose inizino ad andare pure peggio. La saggezza popolare sa bene come descrivere queste situazioni, con frasi del tipo: “piove sul bagnato”, oppure “al peggio non c’è mai fine”. Le Scritture affermano che talvolta sembra che sia addirittura il Signore a favorire certi odiosi peggioramenti, quando ci vede ostinatamente chiusi in noi stessi durante il faticoso, splendido viaggio della vita. Allora il Signore mandò fra il popolo serpenti brucianti i quali mordevano la gente, e un gran numero d’Israeliti morì (Nm 21,6). In realtà, il libro dei Numeri, narrando l’antefatto che prepara l’episodio dei serpenti brucianti, rivela un dettaglio tutt’altro che irrilevante. Nel suo faticoso esodo lungo il deserto, il popolo di Israele decide di partire dal monte Or preferendo la via del Mar Rosso piuttosto che affrontare il territorio di Edom, dove il rischio di uno scontro con la popolazione locale era altissimo. Cerca, in altre parole, di aggirare un sicuro ostacolo. Ma, nel fare questo — dice letteralmente il testo — «lo spirito del popolo diminuì nel viaggio» (Nm 21,4) e tutti cadono nella (sempre) facile tentazione del lamento. «Perché ci avete fatto salire dall’Egitto per farci morire in questo deserto? Perché qui non c’è né pane né acqua e siamo nauseati di questo cibo così leggero» (Nm 21,5). Questo piccolo inciso iniziale stempera quell’attribuzione a Dio che siamo soliti fare, quando le cose ci vanno sempre peggio. Anche se non lo accusiamo esplicitamente, le manie di persecuzione serpeggiano così facilmente nell’anima e avvelenano la nostra preghiera. Nei guai, spesso, siamo noi a infilarci per l’abitudine ad aggirare i problemi, anziché scegliere la strada dello schietto confronto e del limpido affidamento. Il Signore Dio si rivela invece come colui che in ogni allontanamento, in qualsiasi complicazione del viaggio, non si stanca di offrire il suo soccorso al nostro spirito che diminuisce e perisce. Lo fa sempre allo stesso modo: ponendo la sua vita per noi e davanti a noi. «Quando avrete innalzato il Figlio dell’uomo, allora conoscerete che Io sono e che non faccio nulla da me stesso, ma parlo come il Padre mi ha insegnato» (Gv 8,28). Il segno della croce, prefigurato in queste parole di Gesù, è la manifestazione di una salvezza che vuole compiere qualcosa di più grande del cambiare le circostanze della nostra esistenza. Ci vuole indicare un modo di vivere in cui si smette di vivere in autonomia e si impara a restare nella logica dell’affidamento, a Dio e ai fratelli. Dobbiamo avere solo l’umiltà di apprendere questa logica di povertà e umiltà, in cui il corpo diventa finalmente ciò per cui è stato creato: un tempio e un incendio di amore. Dobbiamo solo imparare a sollevare lo sguardo verso il cielo. Per restare — semplicemente — dentro la vita. Mosè allora fece un serpente di bronzo e lo mise sopra l’asta; quando un serpente aveva morso qualcuno, se questi guardava il serpente di bronzo, restava in vita (Nm 21,9). 
</p>

<p>
<u>LuigiMariaEpicoco</u> / Condividere / Credo che quando una persona si trova alla fine della propria vita e se ne accorge, allora il tenore delle sue parole comincia ad avere una profondità inaspettata. Chi gli è accanto sente quanto possano essere vere quelle parole ma non le comprende fino in fondo. Ci vuole sempre molto tempo a capire cosa volevano dire queste persone in quel momento. Così è per Gesù nel Vangelo di oggi. Sono parole infuocate, cariche di un senso nascosto che intuisci essere vere ma che non comprendi subito dove ti vogliono condurre: “Voi siete di quaggiù, io sono di lassù; voi siete di questo mondo, io non sono di questo mondo. Vi ho detto che morirete nei vostri peccati; se infatti non credete che Io Sono, morirete nei vostri peccati”.  Sembra l’accorato appello di uno che dice: smetti di vivere solo, altrimenti alla fine affoghi. E forse questo è vero. C’è una cosa peggiore dei peccati, è la solitudine che crea la nostra superbia. È la solitudine di chi dice “non ho bisogno di nessuno, io mi faccio da me”. Un credente, ma ancor prima un uomo, è uno che ha l’umiltà di capire che non ci si salva da soli, e non si riesce a salvare quasi niente della nostra vita se qualcuno non irrompe in quella nostra solitudine e ci aiuta. L’apertura a Dio è innanzitutto uno squarcio inferto alla nostra autosufficienza, è una finestra spalancata in una stanza dove l’aria ormai è irrespirabile. Tutto il Vangelo è la buona notizia che in verità non siamo soli, e che una libertà vissuta nella solitudine non è libertà ma inferno, perché la gioia, come il dolore, la bellezza, come le cose difficili sono davvero vivibili solo a patto che tu abbia qualcuno con cui condividere ciò che ti accade. Siamo strutturalmente dipendenti dall’altro, ma di una dipendenza che dovrebbe produrre libertà non galera. Ma noi per paura di rimanere prigionieri di relazioni sbagliate ci condanniamo all’inferno da soli. All’inferno non c’è nessuna buona compagnia perché l’unica compagnia sarà il disprezzo che proveremo per noi stessi.
</p>

<p>
<u>HomilyVoice-21</u> / PRIMA LETTURA Il popolo venne da Mosè e disse: «Abbiamo peccato, perché abbiamo parlato contro il Signore e contro di te; supplica il Signore che allontani da noi questi serpenti». Mosè pregò per il popolo. I profeti del Dio vivente sono voce del Signore presso il popolo, ma anche sono voce del popolo presso il Signore. La loro missione è altissima. Per essi il popolo ascolta la voce di Dio e per essi Dio, il Signore, ascolta la voce del popolo. Nella persona dei profeti vive il Signore e deve vivere il popolo. Nel cuore e sulla bocca del profeta si incontrano Dio e il suo popolo. Il profeta deve avere tanto amore per il suo Signore, ma anche tanto amore per il suo popolo. Il popolo lo deve amare di un amore di vera salvezza. Come amerà il popolo di un amore così grande? Riferendo ad esso ogni Parola del suo Dio. Ma anche riferendo a Dio ogni parola del suo popolo. Lui deve riversare sul popolo tutta la luce della verità, della santità, della grazia, della misericordia, del perdono del suo Dio. Possiamo dire che il profeta è in tutto simile ai quattro fiumi del Giardino piantato da Dio in Eden e nel quale aveva collocato l’uomo. Ma possiamo anche dire che il profeta è anche in tutto simile al fiume che sgorga dal nuovo tempio di Gerusalemme. Dovunque arrivano le acque di questo fiume ritorna la vita. Dovunque arrivano le acque della verità, della luce, della grazia, della preghiera del profeta, lì arriva la vita. Nella Chiesa del Dio vivente, nel corpo di Cristo, ogni battezzato partecipa del ministero della profezia, della regalità, del sacerdozio di Cristo Gesù. In modo altissimo, per ordine e grado, partecipano i Vescovi. In essi vi è la pienezza della profezia, della regalità, del sacerdozio di Cristo Gesù. Di Cristo Gesù essi sono vicari sulla nostra terra. Partecipazione anch’essa speciale, anche se non secondo la pienezza del Vescovo, è quella dei presbiteri. Segue poi quella dei diaconi. Essi non sono però ordinati per il sacerdozio, ma per il servizio. Oggi è il corpo di Cristo, ognuno secondo il suo grado e il suo ordine di partecipare alla regalità, al sacerdozio, alla profezia di Cristo, deve essere voce di Dio presso ogni uomo e voce di ogni uomo presso Dio. Come il popolo non conosce Dio se non per mezzo di Mosè, così Dio non conosce il popolo se non per mezzo di Mosè. I frutti della mancata profezia sono idolatria e grande immoralità. Ecco quanto è accaduto ai piedi della Santa Montagna del Sinai. Il popolo, vedendo che Mosè tardava a scendere dal monte, fece ressa intorno ad Aronne e gli disse: «Fa’ per noi un dio che cammini alla nostra testa, perché a Mosè, quell’uomo che ci ha fatto uscire dalla terra d’Egitto, non sappiamo che cosa sia accaduto». Aronne rispose loro: «Togliete i pendenti d’oro che hanno agli orecchi le vostre mogli, i vostri figli e le vostre figlie e portateli a me». Tutto il popolo tolse i pendenti che ciascuno aveva agli orecchi e li portò ad Aronne. Egli li ricevette dalle loro mani, li fece fondere in una forma e ne modellò un vitello di metallo fuso. Allora dissero: «Ecco il tuo Dio, o Israele, colui che ti ha fatto uscire dalla terra d’Egitto!». Ciò vedendo, Aronne costruì un altare davanti al vitello e proclamò: «Domani sarà festa in onore del Signore». Il giorno dopo si alzarono presto, offrirono olocausti e presentarono sacrifici di comunione. Il popolo sedette per mangiare e bere, poi si alzò per darsi al divertimento (Es 32,1-6). Per mancanza di profezia il popolo si perde. Oggi il popolo di Dio è nella grande idolatria perché la profezia anziché essere voce di Dio presso l’uomo si è trasformata in voce dell’uomo. La profezia oggi altro non è che giustificazione del pensiero dell’uomo. Oggi possiamo dire che il mondo perisce per mancanza di vera profezia. Il popolo ha mormorato contro il Signore e contro Mosè. La mormorazione è porre il nostro pensiero al di sopra del pensiero di Dio, al di sopra del pensiero del profeta del Dio vivente. Il nostro pensiero diviene la misura per valutare ogni cosa. È bene ciò che è conforme al nostro pensiero. È male ciò che non è conforme ad esso. Nella mormorazione il Signore nostro Dio viene misurato, pesato, giudicato, valutato dal nostro pensiero. Ora è evidente che Dio mai potrà essere valutato, giudicato, pesato dall’uomo. Lui è la Sapienza Eterna, la Luce Eterna, l’Intelligenza Eterna, la Carità Eterna. L’uomo invece è creatura e per di più una creatura che è nella morte. È grande il peccato della mormorazione. Con esso ci si erge a signori del nostro Dio. La mormorazione è gravissimo peccato di superbia. Dio offeso, ingiuriato, disprezza nella sua Sapienza, Intelligenza, Amore Eterno per l’uomo, ritira il suo sguardo e subito l’accampamento è invaso da serpenti brucianti dal morso letale. Da questo serpenti esso non si può liberare. Chi può liberare il popolo è solo il Signore. Il popolo si umilia dinanzi a Mosè e gli chiede di intercedere presso il Signore perché lo liberi da questo pericolo di morte. Mosè prega e il Signore indica la via per rimanere in vita. Questa via è la fede. Non sono opere da compiere. La salvezza viene solo dalla fede. Per non fede nel suo Dio il popolo si trova nella morte. Per fede nel suo Dio il popolo rimane in vita, non muore. Tutto nella nostra vita è dalla fede. LEGGIAMO Num 21.4-9 Gli Israeliti si mossero dal monte Or per la via del Mar Rosso, per aggirare il territorio di Edom. Ma il popolo non sopportò il viaggio. Il popolo disse contro Dio e contro Mosè: «Perché ci avete fatto salire dall’Egitto per farci morire in questo deserto? Perché qui non c’è né pane né acqua e siamo nauseati di questo cibo così leggero». Allora il Signore mandò fra il popolo serpenti brucianti i quali mordevano la gente, e un gran numero d’Israeliti morì. Il popolo venne da Mosè e disse: «Abbiamo peccato, perché abbiamo parlato contro il Signore e contro di te; supplica il Signore che allontani da noi questi serpenti». Mosè pregò per il popolo. Il Signore disse a Mosè: «Fatti un serpente e mettilo sopra un’asta; chiunque sarà stato morso e lo guarderà, resterà in vita». Mosè allora fece un serpente di bronzo e lo mise sopra l’asta; quando un serpente aveva morso qualcuno, se questi guardava il serpente di bronzo, restava in vita. Il popolo è nella morte. Esso abita in mezzo a serpenti brucianti dal morso letale. Chiede al Signore di essere liberato. Il Signore non lo libera dai serpenti. Questi rimarranno nell’accampamento. Libera però il popolo dagli effetti dei loro morsi. Rende innocuo il loro veleno. Come questo sarà possibile? Attraverso la fede nella Parola detta loro dal Signore. La mormorazione contro la Parola ha generato la morte. La fede nella Parola ora genera la vita. Per comprendere il mistero della nostra salvezza che si compie per la fede in Cristo Gesù, dobbiamo sapere che noi siamo nella morte. La nostra terra è colma di serpenti brucianti dal morso letale. Come possiamo uscire dalla morte ed entrare nella vita? Come possiamo rendere innocuo il morso letale dei serpenti che ci aggrediscono? Tutto questo avviene per la fede in Cristo Gesù. Ma cosa significa fede in Cristo Gesù? Obbedire alla sua Parola. Camminare secondo il suo Vangelo. Fare ogni cosa che lui ci ha detto. Ascoltare lo Spirito Santo che ci conduce di verità in verità e di luce in luce. Infondo è questo che dice il Signore al suo popolo: Se tu ascolti la mia Parola, vivi. Se tu non l’ascolti, rimani nella tua morte. La stessa cosa dice Gesù ad ogni uomo: Se tu ascolti la mia Parola, obbedisci al mio Vangelo, segui il mio Santo Spirito, vivrai. Se non ascolti, non vivi la mia Parola, non segui il mio Santo Spirito, rimarrai nella tua morte. L’uomo non muore perché non ascolta Cristo. Muore perché è già nella morte. Muore perché è già stato morso. La morte non è un frutto della non fede in Cristo. È la vita il frutto della fede in Cristo Gesù. Cosa noi oggi stiamo facendo? Stiamo togliendo dal mondo “Il Serpente Innalzato in mezzo ad esso”, sostituendolo con ritrovati della nostra mente e del nostro cuore. Il nostro Dio e Signore solo Cristo Gesù ha dato al mondo come antidoto contro ogni morso letale dei serpenti brucianti. Privando l’uomo di questo antidoto altro non facciamo che condannarlo a morte. Priviamo l’uomo di questo antidoto contro la morte dell’anima, dello spirito e del corpo e tutto questo lo chiamiamo amore, rispetto, dignità. Non credo vi sia disprezzo per l’uomo più grande! Vediamo un uomo che è nella morte, gli compriamo un vestito per il suo funerale e diciamo di amarlo. Lo amiamo veramente se gli annunciamo che Cristo Gesù è il solo vero antidoto che lo salva, lo redime, lo colma di vita eterna. LETTURA DEL VANGELO E diceva loro: «Voi siete di quaggiù, io sono di lassù; voi siete di questo mondo, io non sono di questo mondo. Vi ho detto che morirete nei vostri peccati; se infatti non credete che Io Sono, morirete nei vostri peccati». L’Evangelista Giovanni ha già detto a noi cosa significa che Gesù è di lassù. Ce lo ha rivelato nel Prologo del suo Vangelo. Ecco il vero significato di questa altissima affermazione: In principio era il Verbo, e il Verbo era presso Dio e il Verbo era Dio. Egli era, in principio, presso Dio: tutto è stato fatto per mezzo di lui e senza di lui nulla è stato fatto di ciò che esiste. In lui era la vita e la vita era la luce degli uomini; la luce splende nelle tenebre e le tenebre non l’hanno vinta. Veniva nel mondo la luce vera, quella che illumina ogni uomo. Era nel mondo e il mondo è stato fatto per mezzo di lui; eppure il mondo non lo ha riconosciuto. Venne fra i suoi, e i suoi non lo hanno accolto. A quanti però lo hanno accolto ha dato potere di diventare figli di Dio: a quelli che credono nel suo nome, i quali, non da sangue né da volere di carne né da volere di uomo, ma da Dio sono stati generati. E il Verbo si fece carne e venne ad abitare in mezzo a noi; e noi abbiamo contemplato la sua gloria, gloria come del Figlio unigenito che viene dal Padre, pieno di grazia e di verità. Dalla sua pienezza noi tutti abbiamo ricevuto: grazia su grazia. Perché la Legge fu data per mezzo di Mosè, la grazia e la verità vennero per mezzo di Gesù Cristo. Dio, nessuno lo ha mai visto: il Figlio unigenito, che è Dio ed è nel seno del Padre, è lui che lo ha rivelato (Gv 1,1-18). Gesù viene dal seno del Padre. Lui è Dio da Dio, Luce da Luce, generato non creato, della stessa sostanza del Padre. Lui è Dio e viene da Dio. Essendo vero Dio, Lui porta lo stesso nome di Dio: “Io Sono”. Ciò che il Padre rivela di sé, è rivelato anche del suo Figlio Unigenito e dello Spirito Santo. Il Signore disse: «Ho osservato la miseria del mio popolo in Egitto e ho udito il suo grido a causa dei suoi sovrintendenti: conosco le sue sofferenze. Sono sceso per liberarlo dal potere dell’Egitto e per farlo salire da questa terra verso una terra bella e spaziosa, verso una terra dove scorrono latte e miele, verso il luogo dove si trovano il Cananeo, l’Ittita, l’Amorreo, il Perizzita, l’Eveo, il Gebuseo. Ecco, il grido degli Israeliti è arrivato fino a me e io stesso ho visto come gli Egiziani li opprimono. Perciò va’! Io ti mando dal faraone. Fa’ uscire dall’Egitto il mio popolo, gli Israeliti!». Mosè disse a Dio: «Chi sono io per andare dal faraone e far uscire gli Israeliti dall’Egitto?». Rispose: «Io sarò con te. Questo sarà per te il segno che io ti ho mandato: quando tu avrai fatto uscire il popolo dall’Egitto, servirete Dio su questo monte». Mosè disse a Dio: «Ecco, io vado dagli Israeliti e dico loro: “Il Dio dei vostri padri mi ha mandato a voi”. Mi diranno: “Qual è il suo nome?”. E io che cosa risponderò loro?». Dio disse a Mosè: «Io sono colui che sono!». E aggiunse: «Così dirai agli Israeliti: “Io-Sono mi ha mandato a voi”». Dio disse ancora a Mosè: «Dirai agli Israeliti: “Il Signore, Dio dei vostri padri, Dio di Abramo, Dio di Isacco, Dio di Giacobbe, mi ha mandato a voi”. Questo è il mio nome per sempre; questo è il titolo con cui sarò ricordato di generazione in generazione (Es 3,7-15). Chi non muore nei suoi peccati? Chi confessa che Gesù è il Figlio di Dio. Chi crede che Lui è vero Dio. Chi accoglie Lui come vero Dio e la sua Parola come vera Parola di Dio. Gesù, in presenza dei suoi discepoli, fece molti altri segni che non sono stati scritti in questo libro. Ma questi sono stati scritti perché crediate che Gesù è il Cristo, il Figlio di Dio, e perché, credendo, abbiate la vita nel suo nome (Gv 20,30-31). Se la fede in Cristo Gesù, fede che Lui è Dio, il Figlio di Dio, è necessaria per non morire nei nostri peccati, perché noi oggi saltiamo Gesù Signore e gridiamo che è sufficiente credere in un Dio senza Cristo e senza lo Spirito Santo? Senza la fede in Cristo moriamo nei nostri peccati. Senza la fede nello Spirito Santo non camminiamo nella conoscenza del vero Dio. Senza la vera fede in Cristo e nello Spirito Santo, il Dio che diciamo di adorare è un idolo, un frutto della nostra mente e del nostro cuore. Oggi il cristiano ha abdicato al suo altissimo ministero: quello della vera profezia. Da vero profeta del vero Dio si è trasformato in un falso profeta a servizio di un falso Dio. Oggi il cristiano è divenuto un falso profeta, un narratore di favole artificiosamente inventate. Senza vera profezia il popolo si perde. Chi vuole il male al mondo, chi vuole la rovina del mondo, non deve fare nulla. Basta che da vero profeta si trasformi in un falso profeta e tutto il mondo va in rovina. Vale per ogni profeta del Dio vivente – ed ogni battezzato lo è in Cristo Gesù – quanto il Signore dice al profeta Ezechiele: Al termine di quei sette giorni mi fu rivolta questa parola del Signore: «Figlio dell’uomo, ti ho posto come sentinella per la casa d’Israele. Quando sentirai dalla mia bocca una parola, tu dovrai avvertirli da parte mia. Se io dico al malvagio: “Tu morirai!”, e tu non lo avverti e non parli perché il malvagio desista dalla sua condotta perversa e viva, egli, il malvagio, morirà per la sua iniquità, ma della sua morte io domanderò conto a te. Ma se tu avverti il malvagio ed egli non si converte dalla sua malvagità e dalla sua perversa condotta, egli morirà per la sua iniquità, ma tu ti sarai salvato. Così, se il giusto si allontana dalla sua giustizia e commette il male, io porrò un inciampo davanti a lui ed egli morirà. Se tu non l’avrai avvertito, morirà per il suo peccato e le opere giuste da lui compiute non saranno più ricordate, ma della morte di lui domanderò conto a te. Se tu invece avrai avvertito il giusto di non peccare ed egli non peccherà, egli vivrà, perché è stato avvertito e tu ti sarai salvato» (Ez 3,16-21). Siamo tutti avvertiti. Tutti messi in guardia. La responsabilità della morte del mondo ricade sui profeti del Dio vivente. LEGGIAMO IL TESTO DI Gv 8,21-30 Di nuovo disse loro: «Io vado e voi mi cercherete, ma morirete nel vostro peccato. Dove vado io, voi non potete venire». Dicevano allora i Giudei: «Vuole forse uccidersi, dal momento che dice: “Dove vado io, voi non potete venire”?». E diceva loro: «Voi siete di quaggiù, io sono di lassù; voi siete di questo mondo, io non sono di questo mondo. Vi ho detto che morirete nei vostri peccati; se infatti non credete che Io Sono, morirete nei vostri peccati». Gli dissero allora: «Tu, chi sei?». Gesù disse loro: «Proprio ciò che io vi dico. Molte cose ho da dire di voi, e da giudicare; ma colui che mi ha mandato è veritiero, e le cose che ho udito da lui, le dico al mondo». Non capirono che egli parlava loro del Padre. Disse allora Gesù: «Quando avrete innalzato il Figlio dell’uomo, allora conoscerete che Io Sono e che non faccio nulla da me stesso, ma parlo come il Padre mi ha insegnato. Colui che mi ha mandato è con me: non mi ha lasciato solo, perché faccio sempre le cose che gli sono gradite». A queste sue parole, molti credettero in lui. Perché Gesù dice: Quando avrete innalzato il Figlio dell’uomo, allora conoscerete che Io Sono e che non faccio nulla da me stesso, ma parlo come il Padre mi ha insegnato? Sulla croce Gesù manifesta tutto il suo amore per il Padre. È un amore di obbedienza fino a lasciarsi crocifiggere. La sua morte è il frutto della sua verità confessata dinanzi al sommo sacerdote sotto giuramento. La croce però non finisce con la sepoltura. La morte apre il passaggio alla risurrezione. Gesù sulla croce è il Vincitore del peccato. Nel sepolcro è il Vincitore della morte. Con la sua risurrezione, il Padre lo accredita in ogni sua Parola e opera. Ogni Parola e opera di Gesù sono opera e Parola del Padre in Lui. La risurrezione rivela che Lui è veramente Dio, veramente il Signore, veramente il Creatore dell’uomo, veramente il suo Redentore. Con la morte in croce e la sua gloriosa risurrezione si compie in Cristo Gesù ogni Parola detta dal Padre sul suo Messia. Il Messia non è solo figlio di Davide. Il Messia è il Signore di Davide. È il figlio suo ma anche il suo Dio. Veramente il Verbo si è fatto carne. Tutto il corpo di Cristo, ognuno secondo il suo ordine e grado di partecipazione alla profezia di Cristo, ha un solo mistero da compiere: manifestare, rivelare, illuminare il mondo con la purissima luce di Gesù Signore, luce di Parola e di opere. Se questo ministero da esso non è vissuto, ogni altro ministero è vano. Cristo Gesù è il cuore e la vita della Chiesa per essere il cuore e la vita del mondo. Senza il ministero della profezia sia la Chiesa che il mondo rimangono senza il loro cuore, perché rimangono senza Cristo Gesù. Madre di Cristo Signore, vieni in nostro soccorso. Ottienici la grazia di essere veri profeti del Figlio tuo. Daremo il suo cuore alla Chiesa. Faremo della Chiesa il cuore del mondo. Amen.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
