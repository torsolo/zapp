<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Martedì della III settimana di Quaresima.
</p>

<p>
<u>ANTIFONA</u> / Io t'invoco, o Dio, perché tu mi rispondi; tendi a me l'orecchio, ascolta le mie parole. Custodiscimi come pupilla degli occhi, all'ombra delle tue ali nascondimi. (Sal 16,6.8)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Non ci abbandoni mai la tua grazia, o Signore, ci renda fedeli al tuo santo servizio e ci ottenga sempre il tuo aiuto. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / Accoglici, Signore, con il cuore contrito e con lo spirito umiliato / Dal libro del profeta Daniele (Dn 3,25.34-43) / In quei giorni, Azarìa si alzò e fece questa preghiera in mezzo al fuoco e aprendo la bocca disse: «Non ci abbandonare fino in fondo, per amore del tuo nome, non infrangere la tua alleanza; non ritirare da noi la tua misericordia, per amore di Abramo, tuo amico, di Isacco, tuo servo, di Israele, tuo santo, ai quali hai parlato, promettendo di moltiplicare la loro stirpe come le stelle del cielo, come la sabbia sulla spiaggia del mare. Ora invece, Signore, noi siamo diventati più piccoli di qualunque altra nazione, oggi siamo umiliati per tutta la terra a causa dei nostri peccati. Ora non abbiamo più né principe, né profeta né capo né olocàusto né sacrificio né oblazione né incenso né luogo per presentarti le primizie e trovare misericordia. Potessimo essere accolti con il cuore contrito e con lo spirito umiliato, come olocàusti di montoni e di tori, come migliaia di grassi agnelli. Tale sia oggi il nostro sacrificio davanti a te e ti sia gradito, perché non c'è delusione per coloro che confidano in te. Ora ti seguiamo con tutto il cuore, ti temiamo e cerchiamo il tuo volto, non coprirci di vergogna. Fa' con noi secondo la tua clemenza, secondo la tua grande misericordia. Salvaci con i tuoi prodigi, da' gloria al tuo nome, Signore». / Parola del Signore.
</p>

<p>
<u>PSALMUS</u> / (Sal 24) <b>Ricòrdati, Signore, della tua misericordia</b> / Fammi conoscere, Signore, le tue vie, insegnami i tuoi sentieri. Guidami nella tua fedeltà e istruiscimi, perché sei tu il Dio della mia salvezza. R. / Ricòrdati, Signore, della tua misericordia e del tuo amore, che è da sempre. Ricòrdati di me nella tua misericordia, per la tua bontà, Signore. R. / Buono e retto è il Signore, indica ai peccatori la via giusta; guida i poveri secondo giustizia, insegna ai poveri la sua via. R.
</p>

<p>
<u>ACCLAMATIO</u> / Lode e onore a te, Signore Gesù / Mi alzerò, andrò da mio padre e gli dirò: Padre, ho peccato verso il cielo e davanti a te. (Lc 15,18) / Lode e onore a te, Signore Gesù.
</p>

<p>
<u>VANGELO</u> / <b>Se non perdonerete di cuore, ciascuno al proprio fratello, il Padre non vi perdonerà</b> / Dal Vangelo secondo Matteo (Mt 18,21-35) / In quel tempo, Pietro si avvicinò a Gesù e gli disse: «Signore, se il mio fratello commette colpe contro di me, quante volte dovrò perdonargli? Fino a sette volte?». E Gesù gli rispose: «Non ti dico fino a sette, ma fino a settanta volte sette. Per questo, il regno dei cieli è simile a un re che volle regolare i conti con i suoi servi. Aveva cominciato a regolare i conti, quando gli fu presentato un tale che gli doveva diecimila talenti. Poiché costui non era in grado di restituire, il padrone ordinò che fosse venduto lui con la moglie, i figli e quanto possedeva, e così saldasse il debito. Allora il servo, prostrato a terra, lo supplicava dicendo: "Abbi pazienza con me e ti restituirò ogni cosa".  Il padrone ebbe compassione di quel servo, lo lasciò andare e gli condonò il debito. Appena uscito, quel servo trovò uno dei suoi compagni, che gli doveva cento denari. Lo prese per il collo e lo soffocava, dicendo: "Restituisci quel che devi!". Il suo compagno, prostrato a terra, lo pregava dicendo: "Abbi pazienza con me e ti restituirò". Ma egli non volle, andò e lo fece gettare in prigione, fino a che non avesse pagato il debito. Visto quello che accadeva, i suoi compagni furono molto dispiaciuti e andarono a riferire al loro padrone tutto l'accaduto. Allora il padrone fece chiamare quell'uomo e gli disse: "Servo malvagio, io ti ho condonato tutto quel debito perché tu mi hai pregato. Non dovevi anche tu aver pietà del tuo compagno, così come io ho avuto pietà di te?". Sdegnato, il padrone lo diede in mano agli aguzzini, finché non avesse restituito tutto il dovuto. Così anche il Padre mio celeste farà con voi se non perdonerete di cuore, ciascuno al proprio fratello». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Il vangelo ci invita a perdonare come noi siamo perdonati da Dio. Preghiamo dunque il Signore perchè ci aiuti ad essere umili e misericordiosi. Diciamo insieme: <b>Ascoltaci, o Signore.</b> / Perchè ogni uomo possa sperimentare la gioia del perdono e della riconciliazione con Dio, e non si lasci mai prendere dalla paura o dalla vergogna davanti alle proprie colpe. Preghiamo: / Perchè i ministri del sacramento della riconciliazione siano efficaci mediatori della misericordia di Dio che comprende le nostre debolezze e ci dona la forza per riprenderci. Preghiamo: / Perchè il perdono che riceviamo dai fratelli sia un invito alla correzione dei nostri difetti e ad una continua conversione del cuore. Preghiamo: / Perchè le nazioni ricche aiutino gratuitamente e senza alcun ricatto i popoli poveri. Preghiamo: / Perchè questa eucaristia, segno di festa e di perdono, sia il canto di ringraziamento della nostra assemblea al Padre che ha fatto di Cristo il tempio della nuova alleanza. Preghiamo: / Per chi è rimasto fedele al Signore anche nella prova. / Per chi non ha ancora vissuto l'esperienza di essere perdonato. / O Dio della misericordia e del perdono, che hai inviato il tuo Figlio, morto sulla croce per la remissione dei nostri peccati; liberaci da ogni colpa e fa’ che viviamo nella gioia del tuo perdono. Per Cristo nostro Signore. Amen.
</p>

<p>
<u>OFFERTORIO</u> / Concedi, o Signore, che questo sacrificio di salvezza ci purifichi dai peccati e ci ottenga il dono della tua misericordia. Per Cristo nostro Signore.
</p>

<p>
<u>PREFAZIO</u> / <b>Il significato spirituale della Quaresima</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Ogni anno tu doni ai tuoi fedeli di prepararsi con gioia, purificati nello spirito, alla celebrazione della Pasqua, perché, assidui nella preghiera e nella carità operosa, attingano ai misteri della redenzione la pienezza della vita nuova in Cristo tuo Figlio, nostro salvatore. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Signore, chi abiterà nella tua tenda? Chi dimorerà sul tuo santo monte? Colui che cammina senza colpa e pratica la giustizia. (Sal 14,1-2) ♦ Io ti ho condonato tutto quel debito perché tu mi hai pregato.
</p>

<p>
<img src="./MM/ComunioneSpirituale.jpg">
</p>

<p>
Non dovevi anche tu aver pietà del tuo fratello? (Mt 18,32-33)
</p>

<p>
<u>GRATIAS</u> / La partecipazione ai santi misteri rinnovi, o Padre, la nostra vita, ci ottenga la libertà dal peccato e il conforto della tua protezione. Per Cristo nostro Signore. / Orazione sul popolo ad libitum / O Dio, maestro e guida del tuo popolo, allontana da questi tuoi figli i peccati che li opprimono, perché vivano conformi alla tua volontà e sicuri della tua protezione. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / Santa Faustina Kowalska (1905-1938) religiosa / Diario, § 1570 / «Non dovevi forse anche tu aver pietà del tuo compagno, così come io ho avuto pietà di te?» / O Dio di grande misericordia, Bontà infinita, ecco che oggi l'umanità intera chiama dall'abisso della sua miseria la tua misericordia, la tua pietà, o Dio; e ti chiama con la voce potente della miseria. Dio benevolo, non respingere le preghiere degli esiliati di questa terra. O Signore, Bontà inconcepibile, tu conosci a fondo la nostra miseria e sai che non potremo con le nostre forze elevarci fino a te. Per questo, ti supplichiamo, previenici con la tua grazia e aumenta senza sosta in noi la tua misericordia, affinché adempiamo fedelmente la tua santa volontà durante tutta la nostra vita, come nell'ora della nostra morte. L'onnipotenza della tua misericordia ci protegga dagli attacchi dei nemici della salvezza, affinché possiamo attendere con fiducia, da figli tuoi, la tua ultima venuta, di cui solo tu conosci l'ora. Quanto a  noi, ci aspettiamo di ricevere tutto ciò che ci è stato promesso da Gesù, malgrado tutta la nostra miseria, perché Gesù è la nostra speranza; passiamo attraverso il suo cuore misericordioso come attraverso le porte aperte del cielo.
</p>

<p>
<u>DIBRUNO-21</u> / Abbi pazienza con me e ti restituirò ogni cosa (Mt 18,21-35) / Il Padre nostro celeste dona se stesso come modello eterno e universale di perdono. Possiamo affermare che Lui è il “missionario” di se stesso. Fino alla vocazione di Mosè è Lui che va in cerca dell’uomo. In seguito sorgerà la triplice ministerialità della profezia, del sacerdozio, della regalità, ministeri da esercitare, vivere sempre in vista della conversione per il perdono dei peccati e il ritorno dell’uomo nella verità e nella giustizia che vengono da Dio.  Nel Libro del Levitico il Signore si manifesta come il Dio Santo che vuole che ogni figlio del suo popolo sia santo. In cosa consiste la santità di Dio? In un amore universale verso tutti. I figli d’Israele saranno santi se ameranno ogni uomo nell’obbedienza alle legge della giustizia e della misericordia che sono state stabilite o lo saranno dal Signore loro Dio. L’amore è purissima obbedienza alla Parola. Viene Gesù è dona se stesso come modello eterno e insuperabile da imitare. Come ama Gesù? Facendosi sacrificio e olocausto per il perdono dei peccati di ogni uomo. Facendosi corpo e sangue e donandosi da mangiare a quanti camminano verso la vita eterna. Effondendo dalla croce l’acqua che dona vita e il sangue che rigenera e configura a Cristo Gesù. Avendo il discepolo di Gesù il suo Maestro sempre dinanzi ai suoi occhi, non solo deve sempre perdonare, in più deve anche lui offrire la vita al Padre, in Cristo, perché molti altri suoi fratelli si convertano, ritornino nella verità e nella giustizia, perdonino i loro fratelli, vivano pieni di grazia e di verità, sempre. / In quel tempo, Pietro si avvicinò a Gesù e gli disse: «Signore, se il mio fratello commette colpe contro di me, quante volte dovrò perdonargli? Fino a sette volte?». E Gesù gli rispose: «Non ti dico fino a sette volte, ma fino a settanta volte sette. Per questo, il regno dei cieli è simile a un re che volle regolare i conti con i suoi servi. Aveva cominciato a regolare i conti, quando gli fu presentato un tale che gli doveva diecimila talenti. Poiché costui non era in grado di restituire, il padrone ordinò che fosse venduto lui con la moglie, i figli e quanto possedeva, e così saldasse il debito. Allora il servo, prostrato a terra, lo supplicava dicendo: “Abbi pazienza con me e ti restituirò ogni cosa”. Il padrone ebbe compassione di quel servo, lo lasciò andare e gli condonò il debito. Appena uscito, quel servo trovò uno dei suoi compagni, che gli doveva cento denari. Lo prese per il collo e lo soffocava, dicendo: “Restituisci quello che devi!”. Il suo compagno, prostrato a terra, lo pregava dicendo: “Abbi pazienza con me e ti restituirò”. Ma egli non volle, andò e lo fece gettare in prigione, fino a che non avesse pagato il debito. Visto quello che accadeva, i suoi compagni furono molto dispiaciuti e andarono a riferire al loro padrone tutto l’accaduto. Allora il padrone fece chiamare quell’uomo e gli disse: “Servo malvagio, io ti ho condonato tutto quel debito perché tu mi hai pregato. Non dovevi anche tu aver pietà del tuo compagno, così come io ho avuto pietà di te?”. Sdegnato, il padrone lo diede in mano agli aguzzini, finché non avesse restituito tutto il dovuto. Così anche il Padre mio celeste farà con voi se non perdonerete di cuore, ciascuno al proprio fratello». / Nella parabola di Gesù si scontrano la bellezza, la grandezza, l’altezza infinita della misericordia di Dio che perdona un debito così grande da non potersi mai soddisfare e la grettezza di un cuore che dopo aver ricevuto una così grande elargizione di amore dal suo Padrone, fa gettare in prigione un suo fratello, servo come lui, perché subito non ha saldato il suo debito che con qualche piccolo sacrificio e qualche quotidiana rinunzia avrebbe potuto soddisfare in pochi giorni. Per il servo spietato, senza misericordia, il padrone ritira il suo condono. Ora è lui che viene gettato in prigione fino a che non avrà pagato fino all’ultimo spicciolo. Ma oggi chi crede più in una sola parola del Vangelo di Gesù Signore? Chi crede che finirà nel carcere eterno se non avrà perdonato di cuore a suo fratello? Chi è pronto a perdonare al fratello settanta volte sette, cioè sempre per sempre? Se ancora non riusciamo a dare la vita per la vita eterna dei nostri fratelli in un gesto grandissimo di amore, almeno dovremmo amare così tanto noi stessi da evitare di finire nella perdizione eterna. Ma oggi si dice che il Signore perdona senza che noi perdoniamo, e ognuno continua a odiare i fratelli. / Madre della Redenzione, Angeli, Santi, fate che il cristiano sia modello di perdono. 
</p>

<p>
<u>SILVESTRINI-21</u> / Perdonare è grandezza d'animo. L'evangelista Matteo ci ricorda oggi il nostro impegno o missione cristiana che è quella di seguire le orme, i passi del nostro Maestro Gesù Cristo. Gesù incarna in sé il sacramento del perdono. I nostri limiti umani, tante volte, rendono difficile l'accoglienza dei fratelli e l'esercizio della carità nei loro confronti. Per superare queste situazioni c'è un rimedio evangelico infallibile: il perdono. Il perdono è il "pane quotidiano" di una comunità o di una chiesa domestica. Infatti, ogni giorno, c'è bisogno di perdono, perché ogni giorno ci possono essere contrasti che creano divisioni. Nella logica del Vangelo perdonare significa dimenticare, non si tratta di memoria, ma di cuore, - e dimenticare significa amare di più il fratello, accogliendolo pienamente e comportandosi con lui come se nulla fosse accaduto, cioè senza lasciarci condizionare dal male ricevuto. Perdonare significa "ricordarsi per dimenticare" come dice il profeta Isaia: "io perdonerò la loro iniquità e non mi ricorderò più del loro peccato". San Giovanni Paolo II nel messaggio per la giornata mondiale della pace del 1997 scriveva: "offri il perdono, ricevi la pace". Resta vero che non si può rimanere prigionieri del passato: occorre una sorta di purificazione della memoria affinché i mali non tornino a prodursi. Il perdono richiede fede, carità, rinnegamento di sé, lotta contro l'uomo della carne. Essa deve essere totale, nel cuore e nel comportamento. Dal perdono nascono la condivisione, il servizio, la pace, la partecipazione alle gioie e alla sofferenza altrui. Senza perdono c'è il cancro, il pericolo di rendere incurabile il nostro male. Vivendo solo in atteggiamento di perdono possiamo rivolgerci al Signore pregando: "rimetti a noi i nostri debiti come anche noi li rimettiamo ai nostri debitori", e potremo accostarci con verità ai sacramenti della riconciliazione e dell'Eucaristia.
</p>

<p>
<u>LOYOLA-21</u> / Il Vangelo non smette mai di colpirci con la sua assoluta concretezza. A chi non è mai capitato di dovere dei soldi a qualcuno? Avere un debito da saldare è un pensiero costante e pesante, un fastidio a cui puoi cercare di non pensare, ma che non passa fino a quando non lo estingui del tutto. I rapporti fra creditore e debitore si incrinano facilmente, ed è difficile che fra i due ci sia un’amicizia vera: chi è in debito si sentirà sempre in una situazione di inferiorità e sotto sotto detesterà il creditore come un servo detesta un padrone. Un debito toglie la libertà. Cancellare un debito è un gesto di grandissima generosità. Il Signore è venuto a condonare tutti i nostri debiti: non vuole essere padrone ma fratello. Ogni giorno torna a chiedere la nostra amicizia, e non i nostri servizi; ogni giorno torna a ripeterci: «Tu non mi devi niente. Se vuoi, puoi seguirmi». Il finale del racconto di oggi, però, è durissimo. Il servo che era stato sgravato del debito e non lo aveva rimesso all’altro servo è punito severamente: fino a quando non impareremo la sua misericordia e la sua generosità, e pretenderemo di avere dagli altri “quello che ci devono”, rimarremo sempre schiavi della logica del debito. Basta pensare e dire: «Da te questo proprio non me l’aspettavo», «Non ti comporti mai come si deve», «Questo proprio me lo devi», «Se mi vuoi bene, devi fare così». Basta zavorrare le persone attorno a noi di giudizi e tenere il conto dei loro “debiti” nei nostri confronti. E non per essere perfetti, misericordiosi, o bravi cristiani! Non è una gara di pazienza o di bontà quella che ci propone il Signore. Giudicare gli altri e pretendere da loro dei buoni comportamenti non conviene innanzitutto a noi stessi. Ogni volta che lo facciamo, infatti, cementifichiamo sempre di più dentro di noi la logica della prestazione. A furia di non perdonare nulla, non riusciremo mai a sentirci perdonati dal Signore; la durezza verso noi stessi e la durezza verso gli altri sono due facce della stessa medaglia. Chiediamo il suo aiuto per iniziare un cammino di amore e di libertà, senza pretendere nulla né da noi stessi né dagli altri. / Per che cosa mi sento particolarmente “in debito” davanti al Signore? Quando mi sono sentito perdonato e liberato di tutti i miei debiti? Quale debito (torto subito, favore dovuto) non riesco a condonare? (Comunità Centro Poggeschi)
</p>

<p>
<u>LettureBose</u> / Parlare e tacere per amore di Dio / Io interrogai il mio padre, abba Sisoes, quello di Petra, che era discepolo di abba Antonio, e gli dissi: "Padre mio, cos'è bene per il monaco?". Egli allora posò le sue dita sulla sua bocca e mi disse: "Che tu custodisca la tua bocca, figlio mio". (Detti dei padri, Collectio monastica 13,73) / Abba Giuseppe disse ad abba Nisteroo: "Che cosa devo fare con la mia lingua? Non riesco a trattenerla!". Gli disse l'anziano: "Se parli, hai pace?". Rispose: "No". Riprese allora l'anziano: "Se dunque non hai pace, perché parli? Fa' silenzio, piuttosto. E se capita che vi sia un discorso, piuttosto che parlare, ascolta". (Detti dei padri, Serie alfabetica, Nisteroo 3) / Abba Poimen disse: "Vi è un uomo che sembra tacere, e il suo cuore giudica gli altri; costui parla sempre. E ce n'è un altro che parla da mattina a sera, e conserva il silenzio, cioè non dice niente che non sia utile". (Detti dei padri, Serie alfabetica, Poimen 27) / Abba Isidoro di Pelusio diceva: "Una vita senza parola può giovare di più che una parola senza vita. Vi è chi, tacendo, è di giovamento; e chi, gridando, infastidisce. Ma se parola e vita concordano, formano una medesima immagine di qualsivoglia vita sapiente". (Detti dei padri, Serie alfabetica, Isidoro di Pelusio 1) / Abba Isaia disse: "La sapienza non consiste nel parlare; la sapienza sta nel sapere in quale momento parlare. Taci con conoscenza e parla con sapienza. Rifletti prima di parlare e rispondi quello che conviene. Sii ignorante con sapienza per sfuggire a molte pene. Chi si mostra sapiente accumula pene su di sé. Non vantarti della tua conoscenza, perché nessuno sa qualcosa; ma la perfezione suprema è disprezzare se stessi, ed è cosa buona essere al di sotto del prossimo e tenersi stretti a Dio". (Detti dei padri, Serie sistematica 15 ,30) 
</p>

<p>
<u>FEGF1</u> / Perdonate e vi sarà perdonato, di sant’Agostino nel quinto secolo / Due sono le opere di misericordia che ci liberano, e che lo stesso Signore ha brevemente esposto nel vangelo: “Perdonate  e vi sarà perdonato; date e vi sarà dato” (Lc 6, 37-38). La prima   si riferisce al perdono; l’altra si riferisce alla concessione di un bene. E anche questo riguarda il perdono. Tu hai bisogno di essere perdonato quando pecchi, e nello stesso tempo hai qualcuno a cui perdonare. La concessione di un bene te la chiede un mendicante, ma anche tu sei mendicante di Dio. Tutti infatti quando preghiamo siamo mendicanti di Dio: stiamo davanti alla porta del grande Padre di famiglia, ci prostriamo, supplichiamo, piangiamo, desiderando ricevere qualcosa che è Dio stesso. Che ti domanda il mendico? Il pane. E tu cosa chiedi a Dio se non Cristo che dice: “Io sono il pane vivo, disceso dal cielo?” (Gv 6, 51). Volete essere perdonati? Perdonate: “Perdonate e vi sarà perdonato” (Lc 6, 37). Volete ricevere? “Date e vi sarà dato” (Lc 6, 38). Se infatti consideriamo i nostri peccati e passiamo in rassegna quanto abbiamo commesso con le opere, con l’udito, col pensiero, in innumerevoli modi, non so se possiamo dormire in pace. Ogni giorno dunque chiediamo, ogni giorno pregando ci rivolgiamo a Dio perché ci ascolti, ogni giorno ci prostriamo dicendo: “Rimetti a noi i nostri debiti, come noi li rimettiamo ai nostri debitori” (Mt 6, 12). Quali debiti? Tutti o una parte? Risponderai: Tutti. Così fa’anche tu col tuo debitore. Stabilisci dunque questa norma, dichiara questa condizione; perciò quando preghi ricordati di questo patto per poter dire: “Rimetti a noi, come noi rimettiamo ai nostri debitori” (Mt 6, 12).
</p>

<p>
<u>FEGF2</u> / Va’ prima a riconciliarti con il tuo fratello, di San Cesario di Arles nel sesto secolo / Sapete quello che diremo a Dio nella preghiera prima di giungere al momento della comunione: «Rimetti a noi i nostri debiti come noi li rimettiamo ai nostri debitori.» Preparatevi dunque dentro di voi a perdonare, poiché state per incontrare queste parole nella preghiera. Come le direte? Forse non le direte? In definitiva, questa è proprio la mia domanda: Direte queste parole, sì o no? Detesti tuo fratello e pronunci: «rimetti a noi come noi rimettiamo.» Evito queste parole, dici. Però, allora, stai veramente pregando?  State ben attenti, fratelli. Fra poco, pregherete: perdonate con tutto il cuore! Vuoi fare, tu, un processo al tuo nemico? Fa’ prima il processo del tuo cuore. Di’ a questo tuo cuore: smetti di odiare. Ora, siccome non vuoi perdonare, la tua anima si rattrista quando le dici: «smetti di odiare». Ebbene, rispondile:  «perché ti rattristi, anima mia? perché su di me gemi? Spera in Dio» (Sal 41,6). Sei a disagio, sospiri, il tuo male ti ferisce, non riesci a disfarti dell’odio. Spera in Dio, è lui il medico. E’ stato appeso alla croce per te, senza tuttavia arrivare alla vendetta. E tu, stai cercando proprio la tua vendetta, poiché è questo il senso del tuo rancore. Guarda il tuo Dio sulla croce. Soffre per te, affinché il suo sangue diventi il tuo rimedio. Vuoi vendicarti? Guarda il Cristo crocifisso, ascoltalo pregare: «Padre, perdonali, perché non sanno quello che fanno» (Lc 23, 34). Forse dirai: lui poteva fare questo, io no. Sono uomo e lui è Dio. Non puoi imitare Cristo? Perché allora l’Apostolo Pietro ha scritto:  «Cristo patì per voi, lasciandovi un esempio, perché ne seguiate le orme» ( Pt 2, 21)? Perché l’Apostolo Paolo ci scrive: «Fatevi imitatori di Dio, quali figli carissimi» (Ef 5, 1)? Perché il Signore stesso ha detto «Imparate da me, che sono mite e umile di cuore» (Mt 11, 29)? Tergiversiamo, cerchiamo delle scuse quando pretendiamo che sia impossibile ciò che non vogliamo fare… Fratelli miei, non accusiamo Cristo di averci dato comandamenti troppo difficili, impossibili da attuare. In tutta umiltà, diciamogli piuttosto, insieme con il Salmista: «Tu sei giusto, Signore, e retto nei tuoi giudizi» (Sal 118, 137).
</p>

<p>
<u>RobertoPasolini</u> / Fino in fondo / Oggi le Scritture ci pongono a distanza ravvicinata con la sfida di un amore che si rende disponibile a raggiungere l’intensità e la qualità della misura divina. La domanda da cui prende avvio il Vangelo, con cui Pietro si rivolge a Gesù a nome dei discepoli di ogni tempo, ci risulta molto comprensibile e, persino, legittima, pensando alla fatica con cui ci misuriamo ogni volta che dobbiamo restare in relazione con qualcuno che ci ha ferito, abbandonato o tradito: «Signore, se il mio fratello commette colpe contro di me, quante volte dovrò perdonargli? Fino a sette volte?» (Mt 18,21). Il dubbio sulla quantità degli atti di misericordia che saremmo tenuti a fare nei confronti dei nostri debitori manifesta molto chiaramente che, dal nostro punto di vista, si tratta soprattutto di uno sforzo che non vorremmo ripetere troppo a lungo, per non correre il rischio di essere logorati troppo in fretta dalle esigenze dell’altro. Inoltre attesta che, nella fatica relazionale, abbiamo l’abitudine di conservare in tasca una calcolatrice, pronti a conteggiare quanta pazienza dobbiamo ancora manifestare e quante altre occasioni siamo tenuti ad accordare all’altro, prima di poterci prendere una sottile e raffinata rivincita nei suoi confronti. La lunga parabola del «re che volle regolare i conti con i suoi servi» (18,23) lascia intendere che, in realtà, il perdono sia più un problema di qualità che di quantità. Il racconto del servo a cui viene condonato un grosso debito (circa trecento tonnellate d’oro), incapace di avere misericordia nei confronti di chi gli è debitore soltanto di una piccola somma (circa mezzo chilogrammo d’argento), vuole segnalare un drammatico disturbo di (auto)coscienza da cui siamo tutti affetti. Smarriamo facilmente la consapevolezza di quanto la nostra vita sia dono gratuito, che non possiamo – ma soprattutto non dobbiamo – ripagare o conquistare con le nostre forze. A causa di questo oblio di memoria del cuore, spesso ci sentiamo in diritto di rivalerci sul nostro prossimo, tirandogli il collo, insensibili al grido di pietà del nostro fratello soffocato dal morso della nostra rabbia: «Il suo compagno prostrato a terra, lo pregava dicendo: “Abbi pazienza con me e ti restituirò”» (Mt 18,30). Molto diverso è invece lo sguardo mite con cui Anania, dentro la fornace ardente, solleva umilmente gli occhi al Dio del cielo. Nel fondo di un’angoscia che brucia e consuma, la sua voce diventa preghiera in prima persona plurale, manifestando una capacità di non concepirsi mai soli, nemmeno dentro una grande sofferenza: «Non ci abbandonare fino in fondo, per amore del tuo nome, non infrangere la tua alleanza; non ritirare da noi la tua misericordia» (Dn 3,34). La parola di Dio ci chiede, oggi, di provare a guardare le cose da un diverso punto di vista, per poter riconoscere nell’altro che sbaglia – magari rovinosamente contro di noi – un corpo debole e fragile, che soffre e sanguina proprio come il nostro: «Non dovevi anche tu aver pietà del tuo compagno, così come io ho avuto pietà di te?» (Mt 18,33). Solo partendo dal ricordo che siamo una radicale povertà amata da Dio, possiamo ritrovare uno sguardo di compassione verso i nostri fratelli e le nostre sorelle, cercando le strade più favorevoli per vivere insieme una comunione di pace e di perdono. Diventare misericordiosi è l’unica vera conversione a cui, in fondo, siamo chiamati per consentire a Dio di trasformare la realtà nel mistero del «regno dei cieli» (18,23). Essere misericordiosi ci libera dalla schiavitù del rancore e del risentimento, rendendoci in grado di camminare gli uni verso gli altri «con tutto il cuore» (Dn 3,14), fino in fondo: «Non ti dico fino a sette volte, ma fino a settanta volte sette» (Mt 18,22).
</p>

<p>
<u>LuigiMariaEpicoco</u> / Memoria / “Pietro si avvicinò a Gesù e gli disse: «Signore, se il mio fratello commette colpe contro di me, quante volte dovrò perdonargli? Fino a sette volte?». E Gesù gli rispose: «Non ti dico fino a sette volte, ma fino a settanta volte sette»”. Gesù prende come pretesto la domanda di Pietro per metterci davanti a una modalità di perdono insopportabile perché prevede l’infinito moltiplicato sette volte. Eppure questa eccessiva linea di pensiero di Gesù è spiegata immediatamente dopo dalla parabola che Egli stesso racconta: ci sono due debitori. Il primo ha un debito così grande che nemmeno dieci vite basterebbero per ripagarlo. Il secondo ha un debito ha un debito di pochi spicci. Al primo viene fatta la grazia non solo della pazienza di aspettare ma viene fatta la grazia di avere il debito condonato. Il secondo debitore invece che ha contratto il debito con l’uomo graziato, si ritrova per mano di quest’ultimo gettato in galera. Come è possibile che un uomo che ha sperimentato una grazia così grande non riesca a fare allo stesso modo con un suo simile? Sembra che Gesù voglia sottolineare lo scandalo di un simile gesto, quasi a suggerirci che il fatto che dobbiamo perdonare non nasce da una nostra capacità o bontà ma dalla semplice memoria che i primi ad essere stati perdonati siamo stati proprio noi, e che senza la memoria di questa grazia che abbiamo ricevuto non riusciremo mai a farlo anche noi di conseguenza. Allora il problema diventa un altro: abbiamo memoria di quanto siamo stati perdonati? Dire in confessione “non credo di peccare”, o “sono fondamentalmente una brava persona” non ci aiuta. Non metto in dubbio che c’è molta gente santa in giro, ma solitamente i santi dicono che sono dei grandi peccatori e riescono a scovare la loro fragilità nelle pieghe più nascoste della loro vita, mentre i più incalliti peccatori sembrano vivere beatamente nella convinzione che sono migliori degli altri. Si perdona solo se si domanda al Signore la grazia di vedere quanto noi stessi abbiamo bisogno di perdono.
</p>

<p>
<u>MichaelDavideSemeraro</u> / Convertire... il fondo / Azarìa non si vergogna di invocare il Signore dal fondo della sua miseria e al colmo della sua angoscia: «Non ci abbandonare fino in fondo, per amore del tuo nome, non infrangere la tua alleanza; non ritirare da noi la tua misericordia» (Dn 3,34-35). Cesario di Arles si pone la domanda e cerca pure di dare una risposta: «In cosa consiste la misericordia umana? Soprattutto nel prestare attenzione alle miserie dei poveri. E in cosa consiste la misericordia divina? Senza alcun dubbio nel concedere il perdono dei peccati» (CESARIO DI ARLES, Discorsi, 25). Pertanto il perdono è la bilancia su cui misuriamo la nostra fedeltà a Dio e la nostra capacità di lasciarci realmente conformare al suo cuore per quelle che sono le nostre relazioni fraterne. La domanda di Simon Pietro ha, di certo, una sua ragion d’essere e dà voce alla nostra fatica nell’entrare in una misura smisurata di perdono: «Se il mio fratello commette colpe contro di me, quante volte dovrò perdonargli? Fino a sette volte?» (Mt 18,21). La risposta del Signore Gesù, secondo lo stile rabbinico, non è una misura più ampia di perdono, ma rappresenta un’alternativa radicale all’idea stessa di misura e va a toccare il fondo del nostro cuore per trovarvi o meno una disponibilità alla «compassione» (18,27). La catechesi del Signore Gesù vale per i suoi discepoli di ogni tempo e di ogni luogo: «Non dovevi anche tu aver pietà del tuo compagno, così come io ho avuto pietà di te?» (Mt 18,33). Questa domanda del Signore Gesù dovrebbe accompagnarci sempre e soprattutto quando sentiamo il peso e l’esigenza di dover accogliere gli altri nella loro differenza radicale che ci mette di fronte alla nostra stessa radicale diversità. Ognuno di noi ha un debito con la vita come pure ciascuno ha un credito nella vita. La cosa importante è di saper ritornare al «fondo» della nostra esperienza umana per ritrovarvi il dolore, le gioie, le battaglie, le sconfitte di tutti, rinnovando continuamente la cordata di una solidarietà di fondo che non può in alcun modo cedere alla logica del calcolo e delle proporzioni. Secondo la parola e il monito del Signore Gesù, il perdono è sempre una restituzione che nasce dalla consapevolezza di essere stati perdonati e, per questo, di essere chiamati a perdonare. Ritroveremo Simon Pietro proprio quando riascolteremo i racconti della Passione e saremo presi da grande compassione per questo discepolo vinto dalle paure e scosso dalle lacrime di pentimento. Come Pietro, anche noi, forse, potremo capire la profondità e la portata del dono del perdono nel momento in cui sperimenteremo, in prima persona, non il desiderio di perdonare, ma il bisogno e la necessità di essere avvolti e rigenerati dal perdono. C’è un racconto della tradizione sufi che ben può adattarsi a commentare il vangelo di quest’oggi. Si tratta di tre fratelli che, alla morte del loro padre, devono dividere l’eredità e si rivolgono a un uomo saggio perché tutto avvenga per il meglio della loro anima. L’imam chiede loro di riflettere con serietà se vogliono dividere l’eredità secondo la legge degli uomini o quella di Dio. La risposta è immediata: «Secondo la Legge divina». Ma l’imam li rimanda indietro per ben dieci volte per riflettere meglio, esasperando così questi uomini pii e giusti. Infine lo chiede loro per l’ennesima volta e alla medesima risposta dei fratelli, che si sentono feriti da questa insistenza e reticenza dell’imam, risponde loro con le lacrime agli occhi: «Allora sarà così: uno dei fratelli riceverà il 95% dell’eredità, l’altro il 5% mentre il terzo non riceverà niente, perché così fa Dio»!
</p>

<p>
<u>HomilyVoice-21</u> / PRIMA LETTURA Non ci abbandonare fino in fondo, per amore del tuo nome, non infrangere la tua alleanza; non ritirare da noi la tua misericordia, per amore di Abramo, tuo amico, di Isacco, tuo servo, di Israele, tuo santo, ai quali hai parlato, promettendo di moltiplicare la loro stirpe come le stelle del cielo, come la sabbia sulla spiaggia del mare. Azaria e i suoi compagni sono in una fornace ardente per invidia di alcuni uomini malvagi e dalla grande cattiveria del cuore. Questi uomini accusano i tre giovani presso il re Nabucodònosor di essersi rifiutati di adorare la grande statua da lui eretta nel cuore vi Babilonia. Seguiamo il racconto: «O re, vivi per sempre! Tu hai decretato, o re, che chiunque avrà udito il suono del corno, del flauto, della cetra, dell’arpa, del salterio, della zampogna e di ogni specie di strumenti musicali, deve prostrarsi e adorare la statua d’oro: chiunque non si prostrerà e non l’adorerà, sia gettato in mezzo a una fornace di fuoco ardente. Ora, ci sono alcuni Giudei, che hai fatto amministratori della provincia di Babilonia, cioè Sadrac, Mesac e Abdènego, che non ti obbediscono, o re: non servono i tuoi dèi e non adorano la statua d’oro che tu hai fatto erigere». Allora Nabucodònosor, sdegnato e adirato, comandò che gli si conducessero Sadrac, Mesac e Abdènego, e questi comparvero alla presenza del re. Nabucodònosor disse loro: «È vero, Sadrac, Mesac e Abdènego, che voi non servite i miei dèi e non adorate la statua d’oro che io ho fatto erigere? Ora se voi, quando udrete il suono del corno, del flauto, della cetra, dell’arpa, del salterio, della zampogna e di ogni specie di strumenti musicali, sarete pronti a prostrarvi e adorare la statua che io ho fatto, bene; altrimenti, in quel medesimo istante, sarete gettati in mezzo a una fornace di fuoco ardente. Quale dio vi potrà liberare dalla mia mano?». Ma Sadrac, Mesac e Abdènego risposero al re Nabucodònosor: «Noi non abbiamo bisogno di darti alcuna risposta in proposito; sappi però che il nostro Dio, che serviamo, può liberarci dalla fornace di fuoco ardente e dalla tua mano, o re. Ma anche se non ci liberasse, sappi, o re, che noi non serviremo mai i tuoi dèi e non adoreremo la statua d’oro che tu hai eretto». Allora Nabucodònosor fu pieno d’ira e il suo aspetto si alterò nei confronti di Sadrac, Mesac e Abdènego, e ordinò che si aumentasse il fuoco della fornace sette volte più del solito. Poi, ad alcuni uomini fra i più forti del suo esercito, comandò di legare Sadrac, Mesac e Abdènego e gettarli nella fornace di fuoco ardente. Furono infatti legati, vestiti come erano, con i mantelli, i calzari, i copricapi e tutti i loro abiti, e gettati in mezzo alla fornace di fuoco ardente. Poiché l’ordine del re urgeva e la fornace era ben accesa, la fiamma del fuoco uccise coloro che vi avevano gettato Sadrac, Mesac e Abdènego. E questi tre, Sadrac, Mesac e Abdènego, caddero legati nella fornace di fuoco ardente. Essi passeggiavano in mezzo alle fiamme, lodavano Dio e benedicevano il Signore (Dn 3,1-24). Si obbedisce a Dio non perché la fede ci dice che lui può liberarci dalla morte fisica oggi, in questo tempo. Questa è solo una parte della fede. Ma non è questa tutta la fede. Si obbedisce a Dio perché la nostra vita è sua e a lui va consegnata in vita e in morte. Non sarebbe vera fede la nostra se obbedissimo per un nostro guadagno sia materiale che spirituale. Si obbedisce invece perché attraverso la nostra obbedienza salga al Signore una più grande gloria. Ora Nabucodònosor sa che nel suo regno vi sono delle persone che non adorano altro dio se non il Dio vivente, il solo Signore e Creatore del cielo e della terra. È questa la vera adorazione: fare dono della nostra vita a Lui per attestare che Lui solo è il Signore della nostra vita. Altri non sono signori. Infatti ad altri non si dona alcuna obbedienza, quando questa dovesse privare Dio della sua gloria. Naturalmente il Signore nostro Dio sempre risponde al rendimento di gloria reso al suo santissimo Nome con un rendimento di gloria dato al nostro nome. Noi glorifichiamo Lui, Lui glorifica noi. Infatti i giovani sono stati glorificati trasformando il fuoco della fornace in un soave venticello rinfrescante, soave, portatore di tanto sollievo. LEGGIAMO Dn 3,25.34-43 Azaria si alzò e fece questa preghiera in mezzo al fuoco e aprendo la bocca disse: «Non ci abbandonare fino in fondo, per amore del tuo nome, non infrangere la tua alleanza; non ritirare da noi la tua misericordia, per amore di Abramo, tuo amico, di Isacco, tuo servo, di Israele, tuo santo, ai quali hai parlato, promettendo di moltiplicare la loro stirpe come le stelle del cielo, come la sabbia sulla spiaggia del mare. Ora invece, Signore, noi siamo diventati più piccoli di qualunque altra nazione, oggi siamo umiliati per tutta la terra a causa dei nostri peccati. Ora non abbiamo più né principe né profeta né capo né olocausto né sacrificio né oblazione né incenso né luogo per presentarti le primizie e trovare misericordia. Potessimo essere accolti con il cuore contrito e con lo spirito umiliato, come olocausti di montoni e di tori, come migliaia di grassi agnelli. Tale sia oggi il nostro sacrificio davanti a te e ti sia gradito, perché non c’è delusione per coloro che confidano in te. Ora ti seguiamo con tutto il cuore, ti temiamo e cerchiamo il tuo volto, non coprirci di vergogna. Fa’ con noi secondo la tua clemenza, secondo la tua grande misericordia. Salvaci con i tuoi prodigi, da’ gloria al tuo nome, Signore». La preghiera innalzata al Signore nella fornace ardente richiede qualche parola di spiegazione. Ecco alcune verità essenziali: PRIMA VERITÀ: La preghiera non si fonda su dei meriti personali, meriti che non abbiamo, o ne abbiamo assai pochi. Non possiamo appellarci ad essi al fine di ottenere esaudimento. La preghiera viene fondata sulla Parola del Signore e sulla sua misericordia. Quale è la prima Parola del Signore sulla quale Azaria fonda la sua preghiera? Prima di tutto sulla promessa che il Signore ha fatto ad Abramo, Isacco e Giacobbe, promessa di moltiplicare la loro discendenza più che le stelle del cielo e più che i granelli di sabbia del lido del male. La seconda Parola del Signore sulla quale Azaria fonda la preghiera è la promessa fatta dal Signore di perdonare sempre i peccati dei suoi figli, qualora si fossero pentiti, convertiti, ritornando a Lui con tutto il cuore. Azaria è nella fornace perché fedele al Signore, perché non ha tradito il suo Dio, non lo ha rinnegato. È stato a Lui obbediente sapendo che la morte già pendeva sulla sua terra. SECONDA VERITÀ: Azaria non prega in nome suo. Prega in nome di tutto il popolo. Lui è un solo corpo con tutto il popolo. Prega lui, prega tutto il popolo. Tutto il popolo per bocca sua attesta di essere pentito, convertito, manifesta la volontà di ritornare al Signore. Potrà il Signore non ascoltare la preghiera di cuori penitenti che si affidano alla sua misericordia? Certo che li ascolterà. Deve ascoltarli. Essi pregano dalla Parola del Signore e Dio mai dichiarerà nulla la sua Parola. Uscita dalla sua bocca, mai il Signore ritirerà una sola delle sue Parole. La sua Parola è stabile più dei cieli. Il cielo e la terra passeranno, ma la sua Parola non passerà mai. Essa è provato con il fuoco. TERZA VERITÀ: Azaria confessa che quanto è loro accaduto è frutto del loro peccato, della loro idolatria, dell’abbandono della Legge dell’Alleanza. Dio viene proclamato, confessato, dichiarato giusto in tutte le sue vie. Non solo Dio è giusto. Lui è somma giustizia e verità. La responsabilità della loro miserevole condizione è solo da attribuire al popolo. QUARTA VERITÀ: Quando non c’è altare, non c’è re, non c’è tempio, non c’è sacerdote, non c’è profeta, non esiste alcuna modalità di culto esterno, cosa si può fare per il nostro Dio? Cosa gli si può offrire? Allora si ritorna alla purezza della verità della nostra relazione con il nostro Dio: si offre il purissimo culto dell’obbedienza alla sua volontà. Si offre a Dio la propria vita in sacrificio e in olocausto di obbedienza. Si ritorna alle origini dell’Alleanza che proprio in questo consisteva: nell’offrire a Dio il culto della perfetta obbedienza alla sua Legge. Nella fornace ardente di Babilonia si compie quanto Geremia aveva detto su comando del Signore nel tempio di Gerusalemme: Dice il Signore degli eserciti, Dio d’Israele: Aggiungete pure i vostri olocausti ai vostri sacrifici e mangiatene la carne! Io però non parlai né diedi ordini sull’olocausto e sul sacrificio ai vostri padri, quando li feci uscire dalla terra d’Egitto, ma ordinai loro: “Ascoltate la mia voce, e io sarò il vostro Dio e voi sarete il mio popolo; camminate sempre sulla strada che vi prescriverò, perché siate felici”. Ma essi non ascoltarono né prestarono orecchio alla mia parola; anzi, procedettero ostinatamente secondo il loro cuore malvagio e, invece di rivolgersi verso di me, mi hanno voltato le spalle. Da quando i vostri padri sono usciti dall’Egitto fino ad oggi, io vi ho inviato con assidua premura tutti i miei servi, i profeti; ma non mi hanno ascoltato né prestato orecchio, anzi hanno reso dura la loro cervìce, divenendo peggiori dei loro padri. Dirai loro tutte queste cose, ma non ti ascolteranno; li chiamerai, ma non ti risponderanno. Allora dirai loro: Questa è la nazione che non ascolta la voce del Signore, suo Dio, né accetta la correzione. La fedeltà è sparita, è stata bandita dalla loro bocca (Ger 7,21-38). Attraverso la preghiera di Azaria il Signore chiede ad ogni suo adoratore di tornare alla più pura essenza della relazione con Lui, che deve essere di puro ascolto, pura obbedienza alla sua Parola. È questa purissima essenza che rende pura ogni altra relazione. Se questa purissima essenza manca, o si rientra in essa o tutto è impuro. Un culto impuro, una relazione impura offende il Signore. La preghiera di Azaria è pura e santa perché la sua obbedienza alla Legge del Signore è pura ed è santa. Lui è nella fornace ardente per aver obbedito alla Legge del Signore, ai suoi Comandamenti, ad un suo Statuto dal valore eterno. LETTURA DEL VANGELO «Signore, se il mio fratello commette colpe contro di me, quante volte dovrò perdonargli? Fino a sette volte?». «Non ti dico fino a sette volte, ma fino a settanta volte sette. Conosciamo la Legge di Lamec: Lui si vendicava settantasette volte: “Lamec disse alle mogli: «Ada e Silla, ascoltate la mia voce; mogli di Lamec, porgete l’orecchio al mio dire. Ho ucciso un uomo per una mia scalfittura e un ragazzo per un mio livido. Sette volte sarà vendicato Caino, ma Lamec settantasette» (Gen 4,23-24). Conosciamo la Legge dell’Alleanza: la vendetta non doveva superare il danno subito: “Quando alcuni uomini litigano e urtano una donna incinta, così da farla abortire, se non vi è altra disgrazia, si esigerà un’ammenda, secondo quanto imporrà il marito della donna, e il colpevole pagherà attraverso un arbitrato. Ma se segue una disgrazia, allora pagherai vita per vita: occhio per occhio, dente per dente, mano per mano, piede per piede, bruciatura per bruciatura, ferita per ferita, livido per livido” (Es 21,22-25). Conosciamo la Legge di Cristo Gesù: è la Legge dell’arrendevolezza: “Avete inteso che fu detto: Occhio per occhio e dente per dente. Ma io vi dico di non opporvi al malvagio; anzi, se uno ti dà uno schiaffo sulla guancia destra, tu pórgigli anche l’altra, e a chi vuole portarti in tribunale e toglierti la tunica, tu lascia anche il mantello. E se uno ti costringerà ad accompagnarlo per un miglio, tu con lui fanne due. Da’ a chi ti chiede, e a chi desidera da te un prestito non voltare le spalle” (Mt 5,38-42). Questa Legge così è raccomandata dall’Apostolo Giacomo: “Chi tra voi è saggio e intelligente? Con la buona condotta mostri che le sue opere sono ispirate a mitezza e sapienza. Ma se avete nel vostro cuore gelosia amara e spirito di contesa, non vantatevi e non dite menzogne contro la verità. Non è questa la sapienza che viene dall’alto: è terrestre, materiale, diabolica; perché dove c’è gelosia e spirito di contesa, c’è disordine e ogni sorta di cattive azioni. Invece la sapienza che viene dall’alto anzitutto è pura, poi pacifica, mite, arrendevole, piena di misericordia e di buoni frutti, imparziale e sincera. Per coloro che fanno opera di pace viene seminato nella pace un frutto di giustizia” (Gc 3,13-18). In positivo, il perdono Gesù va ben oltre la legge di Lamec. Lamec veniva vendicato settantasette volte. Gesù chiede il perdono non settantasette volte, ma settanta volte sette. Cioè sempre, per sempre, per sempre, per sempre. San Paolo così ammaestra i discepoli di Gesù: “Non siate debitori di nulla a nessuno, se non dell’amore vicendevole; perché chi ama l’altro ha adempiuto la Legge. Infatti: Non commetterai adulterio, non ucciderai, non ruberai, non desidererai, e qualsiasi altro comandamento, si ricapitola in questa parola: Amerai il tuo prossimo come te stesso. La carità non fa alcun male al prossimo: pienezza della Legge infatti è la carità” (Rm 13,8-10). Ancora l’Apostolo Paolo: “La carità è magnanima, benevola è la carità; non è invidiosa, non si vanta, non si gonfia d’orgoglio, non manca di rispetto, non cerca il proprio interesse, non si adira, non tiene conto del male ricevuto, non gode dell’ingiustizia ma si rallegra della verità. Tutto scusa, tutto crede, tutto spera, tutto sopporta” (1Cor 13,4-7). Ancora sul perdono, ecco come Gesù ci insegna a pregare: “Rimetti a noi i nostri debiti come anche noi li rimettiamo ai nostri debitori. Se voi infatti perdonerete agli altri le loro colpe, il Padre vostro che è nei cieli perdonerà anche a voi; ma se voi non perdonerete agli altri, neppure il Padre vostro perdonerà le vostre colpe (Mt 6,12.14-15). Nella Parabola del servo spietato Gesù rivela perché ad ogni uomo è chiesto di perdonare settanta volte sette. LEGGIAMO IL TESTO DI Mt 18,21-35 Allora Pietro gli si avvicinò e gli disse: «Signore, se il mio fratello commette colpe contro di me, quante volte dovrò perdonargli? Fino a sette volte?». E Gesù gli rispose: «Non ti dico fino a sette volte, ma fino a settanta volte sette. Per questo, il regno dei cieli è simile a un re che volle regolare i conti con i suoi servi. Aveva cominciato a regolare i conti, quando gli fu presentato un tale che gli doveva diecimila talenti. Poiché costui non era in grado di restituire, il padrone ordinò che fosse venduto lui con la moglie, i figli e quanto possedeva, e così saldasse il debito. Allora il servo, prostrato a terra, lo supplicava dicendo: “Abbi pazienza con me e ti restituirò ogni cosa”. Il padrone ebbe compassione di quel servo, lo lasciò andare e gli condonò il debito. Appena uscito, quel servo trovò uno dei suoi compagni, che gli doveva cento denari. Lo prese per il collo e lo soffocava, dicendo: “Restituisci quello che devi!”. Il suo compagno, prostrato a terra, lo pregava dicendo: “Abbi pazienza con me e ti restituirò”. Ma egli non volle, andò e lo fece gettare in prigione, fino a che non avesse pagato il debito. Visto quello che accadeva, i suoi compagni furono molto dispiaciuti e andarono a riferire al loro padrone tutto l’accaduto. Allora il padrone fece chiamare quell’uomo e gli disse: “Servo malvagio, io ti ho condonato tutto quel debito perché tu mi hai pregato. Non dovevi anche tu aver pietà del tuo compagno, così come io ho avuto pietà di te?”. Sdegnato, il padrone lo diede in mano agli aguzzini, finché non avesse restituito tutto il dovuto. Così anche il Padre mio celeste farà con voi se non perdonerete di cuore, ciascuno al proprio fratello». Mettendo in luce alcune verità contenute nella Parabola narrata da Gesù Signore, sarà anche possibile comprendere perché a noi è chiesto di perdonare settanta volte sette. PRIMA VERITÀ: Ogni peccato che l’uomo commette produce un debito eterno presso il Signore nostro Dio. Anche se direttamente il peccato è contro l’uomo, esso è sempre trasgressione della sua Legge. È pertanto offesa diretta contro di lui. Questo debito può essere solo perdonato dal Signore. L’uomo nulla potrà fare né perché lo cancelli e neanche nulla perché lo espii. Diecimila talenti non possono essere saldati. È umanamente impossibile. Questo pensiero deve sempre avere ogni uomo nel cuore: il mio debito non potrà mai essere soddisfatto e se non potrà essere soddisfatto, per me ci sarà la prigione eterna, la morte eterna, le tenebre eterne, la condanna eterna. SECONDA VERITÀ: Dio, il nostro Dio, nella sua grande misericordia, compassione, pietà verso ogni uomo, ha stabilito di rimettere ogni colpa a condizione che l’uomo rimetta ogni colpa dei suoi debitori. Dio perdona se noi perdoniamo. Se noi non perdoniamo, Lui non perdona. È condizione che mai verrà meno. Dobbiamo però sempre considerare l’entità del debito. Noi abbiamo contratto presso Dio un debito eterno che mai potrà essere soddisfatto. Gli altri hanno contratto nei nostri riguardi un debito di poca entità. Il nostro presso Dio è di diecimila talenti. Quello dei nostri debitori è appena di cento denari. Per un nostro piccolissimo condono, il nostro Dio ci condona un debito eterno che mai potrà essere soddisfatto da noi. Per soddisfarlo non basta una intera vita e neanche l’eternità. Su questa verità mai si riflette abbastanza. Neanche la si ricorda. Noi dobbiamo perdonare per ragioni soprannaturali, non per ragioni umane. Ma anche dobbiamo chiedere perdono al nostro Dio per ragioni soprannaturali, non per tranquillizzare la nostra coscienza. Così Davide invoca perdono dal suo Signore: “Pietà di me, o Dio, nel tuo amore; nella tua grande misericordia cancella la mia iniquità. Lavami tutto dalla mia colpa, dal mio peccato rendimi puro. Sì, le mie iniquità io le riconosco, il mio peccato mi sta sempre dinanzi. Contro di te, contro te solo ho peccato, quello che è male ai tuoi occhi, io l’ho fatto: così sei giusto nella tua sentenza, sei retto nel tuo giudizio. Aspergimi con rami d’issòpo e sarò puro; lavami e sarò più bianco della neve. Fammi sentire gioia e letizia: esulteranno le ossa che hai spezzato. Distogli lo sguardo dai miei peccati, cancella tutte le mie colpe (Sal 51,1-11). TERZA VERITÀ: Ecco due ammaestramenti che vengono a noi dal Siracide: “Chi si vendica subirà la vendetta del Signore, il quale tiene sempre presenti i suoi peccati. Perdona l’offesa al tuo prossimo e per la tua preghiera ti saranno rimessi i peccati. Un uomo che resta in collera verso un altro uomo, come può chiedere la guarigione al Signore? Lui che non ha misericordia per l’uomo suo simile, come può supplicare per i propri peccati? Se lui, che è soltanto carne, conserva rancore, chi espierà per i suoi peccati? Ricòrdati della fine e smetti di odiare, della dissoluzione e della morte e resta fedele ai comandamenti. Ricorda i precetti e non odiare il prossimo, l’alleanza dell’Altissimo e dimentica gli errori altrui” (Sir 28,1-7). Sacrificare il frutto dell’ingiustizia è un’offerta da scherno e i doni dei malvagi non sono graditi. L’Altissimo non gradisce le offerte degli empi né perdona i peccati secondo il numero delle vittime. Sacrifica un figlio davanti al proprio padre chi offre un sacrificio con i beni dei poveri. Il pane dei bisognosi è la vita dei poveri, colui che glielo toglie è un sanguinario. Uccide il prossimo chi gli toglie il nutrimento, Versa sangue chi rifiuta il salario all’operaio. Uno edifica e l’altro abbatte: che vantaggio ne ricavano, oltre la fatica? Uno prega e l’altro maledice: quale delle due voci ascolterà il Signore? Chi si purifica per un morto e lo tocca di nuovo, quale vantaggio ha nella sua abluzione? Così l’uomo che digiuna per i suoi peccati e poi va e li commette di nuovo: chi ascolterà la sua supplica? Quale vantaggio ha nell’essersi umiliato? (Sir 34,21-31). Madre di Dio, Vergine Santissima, una grazia ti chiedo, fa’ che nel mio cuore e nel cuore di ogni discepolo del Figlio tuo, regni il perdono prima ancora che si commetta una colpa contro di noi. Così era il tuo cuore e il cuore del Figlio tuo. Se così non fosse stato, sulla croce Gesù non avrebbe potuto offrire se stesso, e tu in Lui, con Lui per Lui la tua vita, per il perdono dei peccati del mondo. Tu, Madre ricca di perdono, ci aiuterai e noi conserveremo il nostro cuore libero, puro, sempre con il perdono prima ancora che la colpa venga commessa contro di noi. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
