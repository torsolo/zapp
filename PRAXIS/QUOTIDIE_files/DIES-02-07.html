<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>DIES-02-07</h1>-->
<h1>DIES-02-07</h1>

<h5>Oremus</h5>

<p>
<ul>
<li>O Signore, fa' che oggi, sempre nel tuo nome, sia capace di riconoscere e di alleviare le sofferenze di coloro che incontrerò. Fa' che, pur nella mia grande povertà, riesca ad essere, anche per chi ancora ti cerca, un segno trasparente del tuo amore misericordioso e del dono della tua guarigione. Signore, dammi la gioia di saperti contemplare per poterti meglio servire nei miei fratelli e nelle mie sorelle.</li>
</ul>
</p>

<p>
<ul>
<li>Solo quando avremo taciuto noi, Dio potrà parlare. Comunicherà a noi solo sulle sabbie del deserto. Nel silenzio maturano le grandi cose della vita: la conversione, l'amore, il sacrificio. Quando il sole si eclissa pure per noi, e il Cielo non risponde al nostro grido, e la terra rimbomba cava sotto i passi, e la paura dell'abbandono rischia di farci disperare, rimanici accanto. In quel momento, rompi pure il silenzio: per dirci parole d'amore! E sentiremo i brividi della Pasqua. (Don Tonino Bello)</li>
</ul>
</p>

<p>
<ul>
<li>Prima di iniziare un'azione di una certa importanza rifletterò un momento, per vedere che rapporto ha con la vita eterna, qual è il motivo principale per cui viene intrapresa, se la gloria di Dio, se un qualche vantaggio per la mia anima od il bene di altre anime. Se il cuore mi risponderà che è così, allora sarò inflessibile nell'eseguire quella data azione senza badare ad alcun ostacolo, ad alcun sacrificio (Diario Faustina, 1549). </li>
</ul>
</p>

<p>
<ul>
<li>La forza del perdono / Se crediamo che il perdono è più forte del male che ci colpisce, e più grande del nostro orgoglio e della nostra sofferenza; se crediamo che il perdono è capace di trasformare lo spirito e il cuore per strapparci ai nostri limiti e spingerci oltre; se crediamo che il perdono è sorgente di una più grande libertà, pace e dolcezza e che fa crescere la vita; se crediamo che il perdono è accoglienza, umiltà e maturazione e che è in grado forgiare un essere nuovo e bello; se crediamo che il perdono fa crescere nel più profondo di noi stessi la gioia della resurrezione e l’allegria della Pasqua; allora noi trasformeremo la nostra vita. (Cristina Raimbolt)</li>
</ul>
</p>

<h5>Santorale</h5>

<p>
<a href="https://www.santodelgiorno.it/" title="santodelgiorno" class="https">santodelgiorno</a> / <a href="https://it.cathopedia.org/wiki/Calendario_dei_santi" title="cathopedia" class="https">cathopedia</a> / <a href="http://www.santiebeati.it/" title="santiebeati" class="http">santiebeati</a> / <a href="https://it.wikipedia.org/wiki/Calendario_dei_santi" title="wikipedia" class="https">wikipedia</a><br>
7 febbraio: san Massimo, vescovo di Nola; san Partenio, vescovo di Lampsaco; san Mosè, vescovo dei Saraceni; santa Giuliana, vedova; san Lorenzo, vescovo di Siponto; san Riccardo, pellegrino; san Luca, il giovane, eremita; beato Rizzerio da Muccia, tra i primi e discepoli di san Francesco; beato Antonio da Stroncone, francescano; beato Tommaso Sherwood, martire; beati Guglielmo Salès e Guglielmo Saultemouche, gesuiti, martiri; sant'Egidio Maria di San Giuseppe, religioso francescano; san Giovanni da Triora, sacerdote francescano e martire; beata Maria della Provvidenza Smet, vergine, fondatrice delle Ausiliatrici delle Anime del Purgatorio; beato Pio IX, papa; beata Anna Katharina Emmerick, vergine, canonichessa regolare di Sant'Agostino; beata Anna Maria Adorni, vedova, fondatrice delle Ancelle dell'Immacolata; beati Anselmo Polanco, vescovo di Teruel, e Filippo Ripoll, sacerdote, martiri; beato Adalberto Nierychlewski, sacerdote micaelita e martire ad Auschwitz; beato Pietro Verhun, sacerdote e martire in Siberia.
</p>

<h5>Quotes</h5>

<p>
<ul>
<li>E come quando c’è chi crede di essere felice andando a vivere da qualche altra parte, ma poi impara che non è così che funziona. Ovunque tu vada, porti te stesso con te. (N. Gaiman)</li>
<li>Ciò che l’occhio ha visto il cuore non dimentica. (Congo)</li>
<li>Aspettare è ancora un'occupazione.  È non aspettar niente che è terribile. (Cesare Pavese)</li>
</ul>
</p>

<h5>Poesia</h5>

<p>
Le cose che il bambino ama rimangono nel regno del cuore fino alla vecchiaia. La cosa più bella della vita è che la nostra anima rimanga ad aleggiare nei luoghi dove una volta giocavamo. (Kahlil Gibran)
</p>

<h5>Dixit</h5>

<p>
<a href="https://www.facebook.com/Pensieri-dei-Padri-Dottori-Beati-Santi-e-Mistici-della-Chiesa-640618183082541/" title="Padri" class="https">Padri</a>
</p>

<h5>DengMingDao</h5>

<p>
038 Adattamento / Il cielo abbraccia l'orizzonte. / Per quanto frastagliato sia il profilo, / il cielo vi si adatta fedelmente. / Ovunque ci troviamo, il cielo non smette di unirsi all'orizzonte. Esso si conforma perfettamente alla superficie terrestre, e nessun mutamento in terra o nel cielo stesso può influire sul suo adattamento. Che vi siano nuvole o sia notte, che l'orizzonte sia ingombro di montagne, alberi o case, la relazione si mantiene. Qualunque circostanza ci si presenti nella vita, brutta o bella che sia, dobbiamo adattarci completamente. Opporre resistenza è inutile. Al contrario, dovremmo concentrarci e cogliere quanto ci sta accadendo intorno. Se ci troviamo in posizione di guida, ad esempio, adatteremo la nostra visione a quella del gruppo; i leader di successo sanno coordinare e accordare consenso alla massa. Essere flessibili e adattarsi costantemente alle situazioni è uno dei segreti del Tao. Spesso associamo il paesaggio all'idea di primo piano e il cielo a quella di sfondo. Ma proprio perché il cielo è sempre sullo sfondo che può congiungersi con tanta perfezione al profilo del primo piano. Emulando questa caratteristica dello sfondo, anche noi possiamo conformarci perfettamente alla vita. Non si tratta di passività, bensì di accordo. Se il cielo è cosa suprema è perché fornisce lo sfondo, e lo stesso vale per noi: se sapremo adattarci, alla fine saremo superiori.
</p>

<h5>InFinemDei</h5>

<p>
L'orazione, un contatto che trasforma "Al mattino si alzò quando ancora era buio e, uscito di casa, si ritirò in un luogo deserto e là pregava" (Mc 1,35; Lc 5,16; 6,12...). L'orazione, la preghiera interiore che cerca il Dio vivente per stare in sua presenza e ricevere tutto da lui, si ricollega alla preghiera silenziosa di Gesù. La si deve proporre ad ogni cristiano, non come un metodo, una tecnica fra le altre, ma come un mezzo per assomigliare di più a Gesù, e di essere dunque più pienamente cristiani. Incuriositi dalla preghiera di Gesù, i suoi discepoli gli chiedono: "Signore, insegnaci a pregare". E Gesù dice loro: "Quando pregate, dite: Padre Nostro...." (Lc 11,1; Mt 6,5-15). Gesù ci
</p>

<p>
mostra così quale sia il cuore della preghiera: un dialogo con Dio, un mettersi in contatto con lui, uno scambio fra due amori, quello che Dio ha per noi, un amore paterno, e quello che noi abbiamo per lui, un amore filiale. Dio-Amore è presente nel nostro animo, come un fuoco ardente, un sole che non smette di diffondere la sua luce, una fontana sempre zampillante. Per andare incontro a lui, abbiamo la grazia santificante che ci ha fatto suoi figli, partecipi della natura divina (2Pt 1,4). È in noi un'attitudine nuova e soprannaturale all'unione divina. Così io, peccatore e creatura limitata, divento capace di unione con Dio Creatore, infinito, trascendente, santissimo. Io posso entrare, come figlio, nella vita trinitaria di contemplazione e di amore. Nel mio animo vive il cielo intero. L'incontro del nostro amore con Dio-Amore, lo scambio che ne nasce, ecco l'orazione: un dialogo d'amicizia dell'essere vivente, quali noi siamo, con il Dio vivente che dimora in noi. Dialogo dai mille volti: triste o gioioso, commosso o insensibile, silenzioso o espansivo, attivo o impotente, entusiasta o angosciato, a seconda del nostro temperamento e del peso delle nostre preoccupazioni. Dialogo misterioso perché Dio è puro Spirito, infinito, insondabile. "Dio nessuno l'ha mai visto" (Gv 1,18). E la grazia santificante, questo amore che unisce, che è della sua stessa natura, è inaccessibile alle facoltà umane. L'orazione è un dialogo misterioso e segreto. Se la presenza di Dio è certezza, se siamo sicuri dell'amore e della gioia che egli prova nel darsi a noi (Lc 10,21-22) - le sue delizie sono tra i figli dell'uomo (Pr 8,31), e Gesù è venuto per i malati e i peccatori (Mt 9,12-13) -, allora si impone una domanda: qual è la nostra parte in questo dialogo che è l'orazione? Che cosa fare per vivere in contatto con questo Dio nascosto? Il Vangelo fornisce la risposta a questa domanda e ci dà la chiave di ogni atto di preghiera, la chiave della nostra vita cristiana. "Dio nessuno l'ha mai visto: proprio il Figlio unigenito che è nel seno del Padre, lui lo ha rivelato" (Gv 1,18). Ogni dialogo con Dio si realizza in Cristo. Trovare Gesù è trovare Dio. È ciò che ha vissuto la donna malata del Vangelo (Mc 5,25-34). Avendo udito parlare di Gesù, questa donna riflette fra sé, poi audacemente si fa largo tra la folla per arrivare a toccare il lembo del suo mantello. Questo contatto "fa uscire" da Gesù una forza. La donna è guarita. Gesù è sorpreso: "Chi mi ha toccato?... Qualcuno mi ha toccato. Ho sentito che una forza è uscita da me" (Lc 8,43-48). Vedendo la donna, egli dà la spiegazione: "Figlia, la tua fede ti ha salvata!". In questo episodio noi cogliamo tutta la dinamica della preghiera: sentir parlare di Gesù; pensare a lui; andare verso di lui, con tutto quello che noi siamo, le nostre forze e le nostre debolezze, i nostri successi e i nostri fallimenti; toccarlo con la fede, una fede viva che spera e che ama. La nostra attività nella preghiera è essenzialmente una collaborazione di fede: "Chi ha sete venga a me e beva, chi crede in me" (Gv 7,37-38). Questa collaborazione di fede, vivente e paziente, è paragonabile ad uno sguardo. "Chi ha visto me ha visto il Padre", afferma Gesù" (Gv 14,9). Pregare significa essenzialmente cercare lo sguardo amante di Gesù (Mc 10,21), rivolgere a lui lo sguardo interiore del nostro animo. Questo sguardo trascina con sé tutto il nostro essere, il nostro corpo, le nostre facoltà (intelligenza, immaginazione, volontà) e le orienta verso Cristo, invisibile ma presente, per unirle a lui in un contatto misterioso, soprannaturale, che dà la vita. "Pensate che egli vi guarda, e che aspetta da voi uno sguardo", ci dice Teresa d'Avila. Per orientare e nutrire questo sguardo verso l'invisibile ogni mezzo può essere adatto: gesto, parola, lettura, meditazione, silenzio possono favorire il raccoglimento che ci fa cercare Dio presente in noi, e che ci fa dunque passare al di là di tutto quanto sia altro da lui. Fermarsi al "mezzo" sarebbe mancare lo "scopo" e fare della preghiera una ricerca esclusiva di pacificazione interiore, mentre invece essa è un contatto con Dio. Le difficoltà, che si incontrano frequentemente, derivano dalla dispersione delle facoltà, dalle distrazioni dell'immaginazione e della memoria, dall'ignoranza delle cose di Dio, infine dal peccato. La perseveranza si basa sulla certezza che la "fede faccia giungere a Dio" (san Giovanni della Croce) e che ciò avvenga anche in mezzo a distrazioni e difficoltà. Basta rinnovare l'atto di fede, pazientemente, con l'aiuto di una breve formula, di uno sguardo a un'immagine... di un'azione semplice che ci ricordi la presenza interiore e che ci faccia volgere ad essa. Questa presenza di Dio resta nascosta. La luce del suo mistero acceca la nostra intelligenza, la quale non ne può cogliere che l'immagine data dalla Chiesa, giusta ma oscura. "La fede è certa e oscura nello stesso tempo", dice Giovanni della Croce. E l'orazione, come esercizio della fede nell'amore, ci immerge nell'oscurità del mistero. Noi non siamo abituati a questa oscurità, essa provoca una sofferenza alla nostra razionalità, che può nutrirsi soltanto di idee chiare. Ma noi non vogliamo soltanto l'idea, vogliamo Dio. Dobbiamo ricordarci allora che l'oscurità non aumenta la distanza fra gli esseri, e che il sole non smette di risplendere quando abbaglia. A poco a poco, la nostra intelligenza, che confida in questo contatto reso possibile dall'amore per Dio, sarà trasformata proprio da questo contatto, diventando capace non di vederlo - questo è per il cielo - ma di sentirsi alla sua presenza, di amare la notte del suo mistero. "Credere nella nostra fede" (padre Maria Eugenio del Bambino Gesù) diventa l'atteggiamento fondamentale attraverso il quale esprimiamo il nostro amore per Dio. La certezza dell'amore divino che si offre a noi può restare ferma e sicura nel mezzo dell'agitazione, della notte, nel cuore del dubbio interiore. L'orazione è un combattimento da cui Dio uscirà vincitore, se gli diamo la fiducia della nostra fede. Questa fiducia nella debolezza e nell'impotenza attira l'azione di Dio. Lo Spirito Santo, la nostra guida interiore, viene a soccorrerci, "perché nemmeno sappiamo che cosa sia conveniente domandare" (Rm 8,26). La sua azione a poco a poco scende sulle nostre facoltà, sui nostri sensi stessi. Placa, paralizza l'intelligenza, colpisce la volontà, mantiene egli stesso il contatto con il cespuglio ardente. Ci insegna la mansuetudine, la perseveranza. Crea in noi un atteggiamento di semplicità estrema, l'atteggiamento di fede viva che ci permette di dissetarci alla fonte della vita divina non più a piccoli sorsi, come quando compiamo da soli un atto di fede, ma a grandi sorsi. La preghiera, sostenuta dall'intervento dello Spirito Santo, diventa contemplazione. Forse non ci accorgiamo di nulla, forse abbiamo l'impressione di non fare nulla e di non vedere nulla. Ma noi siamo là, Dio è là. Il contatto è stabilito, la vita divina ci è concessa. La nostra trasformazione si compie. L'amore si fa più grande e la "luce risplende sotto i passi di colui che prega" (padre Maria Eugenio del Bambino Gesù). Il Concilio Vaticano II ci ricorda che una vita cristiana autentica esige, oggi più che mai, "un continuo esercizio della fede, della speranza e della carità" (Decreto sull'apostolato dei laici, n.4). L'orazione, in quanto si pone al livello più profondo del dinamismo della grazia santificante e in quanto è un contatto vivente concesso da Dio, sembra oggi divenuta necessaria per chi voglia adempiere nel mondo la missione di testimonianza a cui lo consacra il battesimo. La semplicità dell'orazione la rende universale. Essa riconosce e assicura al Dio vivente il primo posto nella vita quotidiana. Invita e incoraggia al dono di sé ai fratelli. Spinge ad amare la Chiesa, in cui Gesù Cristo si dà nell'Eucaristia, sacramento dell'Amore, "mistero della fede". (ISTITUTO NOTRE-DAME DE VIE)
</p>


<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
