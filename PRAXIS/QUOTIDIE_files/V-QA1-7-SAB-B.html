<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Sabato della I settimana di Quaresima.
</p>

<p>
<u>ANTIFONA</u> / La legge del Signore è perfetta e rinfranca il cuore; la testimonianza del Signore è verace e rende saggi i semplici. (Sal 19,8)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Padre di eterna misericordia, converti a te i nostri cuori, perché nella ricerca dell’unico bene necessario e nelle opere di carità fraterna siamo sempre consacrati alla tua lode. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Sarai un popolo consacrato al Signore tuo Dio</b> / Dal libro del Deuteronòmio (Dt 26,16-19) / Mosè parlò al popolo, e disse: «Oggi il Signore, tuo Dio, ti comanda di mettere in pratica queste leggi e queste norme. Osservale e mettile in pratica con tutto il cuore e con tutta l’anima. Tu hai sentito oggi il Signore dichiarare che egli sarà Dio per te, ma solo se tu camminerai per le sue vie e osserverai le sue leggi, i suoi comandi, le sue norme e ascolterai la sua voce. Il Signore ti ha fatto dichiarare oggi che tu sarai il suo popolo particolare, come egli ti ha detto, ma solo se osserverai tutti i suoi comandi. Egli ti metterà, per gloria, rinomanza e splendore, sopra tutte le nazioni che ha fatto e tu sarai un popolo consacrato al Signore, tuo Dio, come egli ha promesso». / Parola di Dio.
</p>

<p>
<u>PSALMUS</u> / (Sal 118)  <b>Beato chi cammina nella legge del Signore.</b> / Beato chi è integro nella sua via e cammina nella legge del Signore. Beato chi custodisce i suoi insegnamenti e lo cerca con tutto il cuore. / Tu hai promulgato i tuoi precetti perché siano osservati interamente. Siano stabili le mie vie nel custodire i tuoi decreti. / Ti loderò con cuore sincero, quando avrò appreso i tuoi giusti giudizi. Voglio osservare i tuoi decreti: non abbandonarmi mai.
</p>

<p>
<u>ACCLAMATIO</u> / Lode a te, o Cristo, re di eterna gloria! / Ecco ora il momento favorevole, ecco ora il giorno della salvezza! (2Cor 6,2) / Lode a te, o Cristo, re di eterna gloria!
</p>

<p>
<u>VANGELO</u> / <b>Siate perfetti come il Padre vostro celeste</b> / Dal Vangelo secondo  Matteo (Mt 5,43-48) / In quel tempo, Gesù disse ai suoi discepoli: «Avete inteso che fu detto: “Amerai il tuo prossimo” e odierai il tuo nemico. Ma io vi dico: amate i vostri nemici e pregate per quelli che vi perseguitano, affinché siate figli del Padre vostro che è nei cieli; egli fa sorgere il suo sole sui cattivi e sui buoni, e fa piovere sui giusti e sugli ingiusti. Infatti, se amate quelli che vi amano, quale ricompensa ne avete? Non fanno così anche i pubblicani? E se date il saluto soltanto ai vostri fratelli, che cosa fate di straordinario? Non fanno così anche i pagani? Voi, dunque, siate perfetti come è perfetto il Padre vostro celeste». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Il Signore che ci ha scelti come suo popolo, donandoci la legge perfetta dell'amore, perchè divenissimo simili a lui che è l'amore, ora ci viene incontro e ascolta la nostra umile preghiera. Per questo diciamo: <b>Insegnaci ad amare, Signore.</b> / Per il Papa, i vescovi e i sacerdoti che, come Mosè, hanno il compito di far conoscere la legge dell'amore cristiano: siano loro i primi a praticarla con l'umiltà e il coraggio dei pastori del gregge. Preghiamo: / Per le società lacerate da divisioni e conflitti: il messaggio di Gesù sull'amore dei nemici favorisca la ricerca di nuovi rapporti di giustizia e di pace. Preghiamo: / Per il mondo della sofferenza che invoca amore e solidarietà: trovino nella nostra comunità lo spazio della speranza e della vita. Preghiamo: / Per i gruppi delle comunità ecclesiali: vivano la carità e promuovano servizi efficaci con la gratuità del vangelo. Preghiamo: / Per noi che rinnoviamo il sacrificio della croce: sappiamo offrire amore e pace ai nostri vicini. Preghiamo. / Per quelli che rifiutano la legge di Dio credendola estranea all'uomo. / Per coloro che all'amore preferiscono la forza, il prestigio, l'onore, ecc. / O Dio, noi siamo qualcosa di particolare per te, perchè siamo il tuo popolo; aiutaci ad imitarti nel dono dell'amore, perchè ogni nostro fratello, anche il nemico, diventi qualcosa di particolare per noi. Per Cristo nostro Signore. Amen.
</p>

<p>
<u>OFFERTORIO</u> / Signore Dio nostro, l'offerta di questi santi misteri ci renda degni di ricevere il dono della tua salvezza. Per Cristo nostro Signore.
</p>

<p>
<u>PREFAZIO</u> / <b>Il significato spirituale della Quaresima</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Ogni anno tu doni ai tuoi fedeli di prepararsi con gioia, purificati nello spirito, alla celebrazione della Pasqua, perché, assidui nella preghiera e nella carità operosa, attingano ai misteri della redenzione la pienezza della vita nuova in Cristo tuo Figlio, nostro salvatore. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / «Siate perfetti», dice il Signore, «come è perfetto il vostro Padre che è nei cieli». (Mt 5,48)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Non manchi mai la tua benevolenza, o Signore, a coloro che nutri con questi divini misteri, e poiché ci hai accolti alla scuola della tua sapienza, continua ad assisterci con il tuo paterno aiuto. Per Cristo nostro Signore. / Orazione sul popolo ad libitum / Scenda sui tuoi fedeli, o Signore, la benedizione che invocano e confermali nei santi propositi, perché non si separino mai dalla tua volontà e rendano sempre grazie per i tuoi benefici. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / <br>
Beato Tito Brandsma carmelitano olandese, martire (1881-1942) / Invito all'eroismo nella fede e nell'amore  /"Ma io vi dico: ... pregate per i vostri persecutori" / Sentite spesso dire che viviamo un tempo meraviglioso, tempo di grandi uomini... E' facile capire perché si desidera che arrivi un capo forte e capace... Questa specie di neo-paganesimo (il nazismo) considera la natura come un'emanazione divina...; stima una razza più nobile e pura di un'altra... Da ciò viene il culto della razza e del sangue, il culto degli eroi del proprio popolo.  Partendo da un'idea così sbagliata, questo modo di vedere può condurre ad errori capitali. E' triste vedere quanto entusiasmo, quanti sforzi sono messi al servizio di un tale ideale, falso e infondato! Tuttavia, possiamo imparare qualcosa dal nemico. Dalla sua filosofia menzognera, possiamo imparare come purificare il nostro ideale e migliorarlo; possiamo imparare come sviluppare un grande amore per esso; come suscitare un enorme entusiasmo ed anche la disponibilità a vivere e morire per esso; come rafforzare il coraggio per incarnarlo in noi e negli altri... Quando parliamo dell'avvento del Regno e preghiamo perché venga, noi non pensiamo ad una discriminazione in base alla razza o al sangue, ma alla fraternità universale, perché tutti gli uomini sono nostri fratelli – compreso chi ci odia e ci attacca – in stretta relazione con colui che fa sorgere il sole sui buoni come sui malvagi (Mt 5,45).
</p>

<p>
<u>EVANGELIZO-21</u> / San Cesario di Arles (470-543) monaco e vescovo / Discorsi al popolo, N° 37; SC 243 / “Ma io vi dico: Amate i vostri nemici” / Uno di voi dirà: “Non posso assolutamente amare i nemici”. Dovunque nelle Sacre Scritture, Dio ti ha detto che lo puoi; e tu invece rispondi che non puoi? Ora rifletti: A chi credere, a Dio o a te? Poiché colui che è la Verità stessa non può mentire, è ora che la debolezza umana abbandoni le sue futili scuse. Colui che è giusto non può comandare qualcosa d’impossibile, e colui che è misericordioso non condannerà uno per ciò che non ha potuto evitare. Perché allora i nostri falsi motivi? Nessuno sa quanto possiamo fare meglio di colui che ci ha dato questo potere. Quanti uomini, donne, bambini, ragazze delicate hanno sopportato per Cristo senza un lamento le fiamme, il fuoco, la spada e gli animali feroci; e noi, diciamo che non possiamo sopportare gli insulti di gente stupida? (...) Infatti, se devono essere amati solo i buoni, che dire della condotta del nostro Dio di cui è scritto: “Dio infatti ha tanto amato il mondo da dare il suo Figlio unigenito” (Gv 3,16). Poiché quale bene aveva fatto il mondo da meritare che Dio l’ami così? Cristo nostro Signore ha trovato gli uomini non solo cattivi, ma addirittura morti a causa del peccato originale; e tuttavia (… ) “Cristo ci ha amato e ha dato se stesso per noi” (Ef 5,2). Così facendo, ha amato anche coloro che non lo amavano, come dice pure l’apostolo Paolo: “Cristo morì per gli empi” (Rom 5,6). E nella sua misericordia ineffabile ha dato questo esempio al genere umano intero, dicendo: “Imparate da me, che sono mite e umile di cuore” (Mt 11,29).
</p>

<p>
<u>DiBruno1</u> / <br>
Fa piovere sui giusti e sugli ingiusti / (Dt 26,16-19; Sal 118; Mt 5,43-48) / Il discepolo di Gesù deve amare, può amare in un solo modo: vivendo tutta la Parola del suo Maestro, pieno di grazia e di Spirito Santo, obbedendo alla sua vocazione, alla sua missione, al sacramento ricevuto, ai doni o carismi con i quali è stato arricchito. Se esce da questa Legge divina, amerà di amore umano, ma non di amore soprannaturale che salva, redime, perché converte. Questa regola, che vale per tutti, ci rivela che l’amore non è uguale per ogni discepolo del Signore. Questa diversità è così rivelata da San Paolo sia nella Lettera ai Romani che nella Lettera Prima ai Corinzi. / Vi esorto dunque, fratelli, per la misericordia di Dio, a offrire i vostri corpi come sacrificio vivente, santo e gradito a Dio; è questo il vostro culto spirituale. Non conformatevi a questo mondo, ma lasciatevi trasformare rinnovando il vostro modo di pensare, per poter discernere la volontà di Dio, ciò che è buono, a lui gradito e perfetto. Per la grazia che mi è stata data, io dico a ciascuno di voi: non valutatevi più di quanto conviene, ma valutatevi in modo saggio e giusto, ciascuno secondo la misura di fede che Dio gli ha dato. Poiché, come in un solo corpo abbiamo molte membra e queste membra non hanno tutte la medesima funzione, così anche noi, pur essendo molti, siamo un solo corpo in Cristo e, ciascuno per la sua parte, siamo membra gli uni degli altri. Abbiamo doni diversi secondo la grazia data a ciascuno di noi: chi ha il dono della profezia la eserciti secondo ciò che detta la fede; chi ha un ministero attenda al ministero; chi insegna si dedichi all’insegnamento; chi esorta si dedichi all’esortazione. Chi dona, lo faccia con semplicità; chi presiede, presieda con diligenza; chi fa opere di misericordia, le compia con gioia (Rm 12,1-8). / Vi sono diversi carismi, ma uno solo è lo Spirito; vi sono diversi ministeri, ma uno solo è il Signore; vi sono diverse attività, ma uno solo è Dio, che opera tutto in tutti. A ciascuno è data una manifestazione particolare dello Spirito per il bene comune: a uno infatti, per mezzo dello Spirito, viene dato il linguaggio di sapienza; a un altro invece, dallo stesso Spirito, il linguaggio di conoscenza; a uno, nello stesso Spirito, la fede; a un altro, nell’unico Spirito, il dono delle guarigioni; a uno il potere dei miracoli; a un altro il dono della profezia; a un altro il dono di discernere gli spiriti; a un altro la varietà delle lingue; a un altro l’interpretazione delle lingue. Ma tutte queste cose le opera l’unico e medesimo Spirito, distribuendole a ciascuno come vuole. Ora voi siete corpo di Cristo e, ognuno secondo la propria parte, sue membra. Alcuni perciò Dio li ha posti nella Chiesa in primo luogo come apostoli, in secondo luogo come profeti, in terzo luogo come maestri; poi ci sono i miracoli, quindi il dono delle guarigioni, di assistere, di governare, di parlare varie lingue. Sono forse tutti apostoli? Tutti profeti? Tutti maestri? Tutti fanno miracoli? Tutti possiedono il dono delle guarigioni? Tutti parlano lingue? Tutti le interpretano? (Cfr. 1Cor 12,1-31). / Il discepolo di Gesù è sale della terra. Dovrà dare il sapore di Dio ad ogni uomo. È luce del mondo. Dovrà illuminare ogni cuore con la luce della Parola di Gesù. È lievito di grazia e di verità. Dovrà fermentare di Cristo ogni persona. È pioggia di benedizione e di vita. Dovrà far sì che per lui ogni uomo sia benedetto e colmato di vita divina. Come dovrà essere sale, luce, lievito, pioggia? Obbedendo allo Spirito Santo sempre, nel rispetto di ciò che lo Spirito lo ha fatto: battezzato, cresimato, presbitero, vescovo, papa, maestro, professore, dottore, missionario nel mondo, consacrato alla preghiera. / Avete inteso che fu detto: Amerai il tuo prossimo e odierai il tuo nemico. Ma io vi dico: amate i vostri nemici e pregate per quelli che vi perseguitano, affinché siate figli del Padre vostro che è nei cieli; egli fa sorgere il suo sole sui cattivi e sui buoni, e fa piovere sui giusti e sugli ingiusti. Infatti, se amate quelli che vi amano, quale ricompensa ne avete? Non fanno così anche i pubblicani? E se date il saluto soltanto ai vostri fratelli, che cosa fate di straordinario? Non fanno così anche i pagani? Voi, dunque, siate perfetti come è perfetto il Padre vostro celeste. / A chi ognuno deve fare il bene che gli è stato comandato di fare? Ad ogni uomo. La missione del discepolo di Gesù è universale. Il bene da fare è particolare, della sua persona, ma esso va donato a tutti. Il cristiano è come un albero. I suoi frutti sono particolari, unici. Tutti però li raccolgono e se ne nutrono. A tutti esso li dona o permette che li possano prendere. Mai nessuno dovrà essere escluso dall’amore del cristiano. / Madre di Dio, Angeli, Santi, fate che ogni discepolo di Gesù su tutti riversi il suo amore. 
</p>

<p>
<u>DIBRUNO-21</u> / Egli fa sorgere il suo sole sui cattivi e sui buoni (Mt 5,43-48) / Il nostro Dio, il solo Dio vivo e vero, il Padre del nostro Signore Gesù Cristo, non ha creato la terra e tutto ciò che vi è in essa, per un solo uomo o per un gruppo di uomini. L’ha creata facendone dono ad ogni uomo. Leggiamo il testo sacro: “Dio disse: «Facciamo l’uomo a nostra immagine, secondo la nostra somiglianza: dòmini sui pesci del mare e sugli uccelli del cielo, sul bestiame, su tutti gli animali selvatici e su tutti i rettili che strisciano sulla terra». E Dio creò l’uomo a sua immagine; a immagine di Dio lo creò: maschio e femmina li creò. Dio li benedisse e Dio disse loro: «Siate fecondi e moltiplicatevi, riempite la terra e soggiogatela, dominate sui pesci del mare e sugli uccelli del cielo e su ogni essere vivente che striscia sulla terra». Dio disse: «Ecco, io vi do ogni erba che produce seme e che è su tutta la terra, e ogni albero fruttifero che produce seme: saranno il vostro cibo. A tutti gli animali selvatici, a tutti gli uccelli del cielo e a tutti gli esseri che strisciano sulla terra e nei quali è alito di vita, io do in cibo ogni erba verde». E così avvenne. Dio vide quanto aveva fatto, ed ecco, era cosa molto buona. E fu sera e fu mattina: sesto giorno” (Gen 1,26-31). Essendo l’uomo ad immagine e a somiglianza di Dio, tutto ciò che lui fa, deve farlo a vantaggio, a beneficio di ogni uomo. Lui deve attingere dalla terra quanto basta al suo corpo, al suo spirito, alla sua anima, ogni altra cosa deve condividerla con i suoi fratelli. Questa regola di giustizia il Signore l’ha racchiusa nei suoi Comandamenti. Alla regola della giustizia ha aggiunto la regola della santità o dell’amore universale. Anche i frutti del suo cuore che sono amore, misericordia, bontà, carità, elemosina e ogni altro bene deve riversarli su ogni uomo, buono, cattivo, giusto, ingiusto, senza fare alcuna distinzione.  Cristo Gesù non è morto per i giusti ma per i peccatori: “Infatti, quando eravamo ancora deboli, nel tempo stabilito Cristo morì per gli empi. Ora, a stento qualcuno è disposto a morire per un giusto; forse qualcuno oserebbe morire per una persona buona. Ma Dio dimostra il suo amore verso di noi nel fatto che, mentre eravamo ancora peccatori, Cristo è morto per noi. A maggior ragione ora, giustificati nel suo sangue, saremo salvati dall’ira per mezzo di lui. Se infatti, quand’eravamo nemici, siamo stati riconciliati con Dio per mezzo della morte del Figlio suo, molto più, ora che siamo riconciliati, saremo salvati mediante la sua vita. Non solo, ma ci gloriamo pure in Dio, per mezzo del Signore nostro Gesù Cristo, grazie al quale ora abbiamo ricevuto la riconciliazione” (Rm 5,16-11). Poiché il cristiano è vero corpo di Cristo, anche lui deve morire perché il Padre doni vita al mondo. Se deve morire, potrà mai limitare il suo amore ai soli giusti, escludendo quanti da lui sono ritenuti empi e peccatori? L’amore è proprio questo: dare di più a chi ha bisogno di più. Giusti ed empi hanno bisogno di più e ad essi si deve dare tutto, anche la vita per la loro conversione. Miracolo dell’amore. / In quel tempo, Gesù disse ai suoi discepoli: «Avete inteso che fu detto: “Amerai il tuo prossimo” e odierai il tuo nemico. Ma io vi dico: amate i vostri nemici e pregate per quelli che vi perseguitano, affinché siate figli del Padre vostro che è nei cieli; egli fa sorgere il suo sole sui cattivi e sui buoni, e fa piovere sui giusti e sugli ingiusti. Infatti, se amate quelli che vi amano, quale ricompensa ne avete? Non fanno così anche i pubblicani? E se date il saluto soltanto ai vostri fratelli, che cosa fate di straordinario? Non fanno così anche i pagani? Voi, dunque, siate perfetti come è perfetto il Padre vostro celeste». / Essere perfetti come è perfetto il Padre nostro celeste questo significa: dare la nostra vita per la salvezza del mondo. Ma anche rendere partecipe della nostra carità, misericordia, perdono, benevolenza ogni altro uomo. È per il nostro amore che l’altro si converte. È la per la nostra misericordia che il mondo crede nel Vangelo. Dalla nostra fede nel Vangelo trasformato in opera di grande carità e misericordia, sempre il Signore darà la grazia della salvezza per Cristo, in Cristo, con Cristo. Chi potrà vivere questa regola divina di fare il bene? Solo chi cresce in grazia, sapienza, grande povertà in spirito, sempre mosso e governato dallo Spirito Santo. / Madre della Redenzione, Angeli, Santi, fate che cresciamo in sapienza e grazia. 
</p>

<p>
<u>SILVESTRINI-21</u> / Amate i vostri nemici... e siate perfetti. In una grande teofania il Signore sul monte Sinai, aveva scritto con il suo dito il Decalogo, quelle Dieci Parole, con cui intendeva stabilire un patto ed un'alleanza con Mosè e con il suo popolo. Molte false interpretazioni e limitazioni erano succedute a quella rivelazione divina al punto che lo stesso Cristo dirà, rimproverando scribi e farisei, che le tradizioni degli uomini avevano preso il posto della legge di Dio. L'amore al Signore e al prossimo, il primo dei comandamenti, aveva subìto le più gravi mutilazioni. Per cui Gesù, volendo correggere tanti errori e dare compimento alla legge, fino a poterci parlare di perfezione, comincia col dire: "Avete inteso che fu detto: Amerai il tuo prossimo e odierai il tuo nemico; ma io vi dico: amate i vostri nemici e pregate per i vostri persecutori, perché siate figli del Padre vostro celeste, che fa sorgere il suo sole sopra i malvagi e sopra i buoni, e fa piovere sopra i giusti e sopra gli ingiusti". Quindi per essere figli di Dio, nei fatti e non solo a parole, dobbiamo assumere l'impegno di amare tutti e perfino i nostri nemici. E la nostra preghiera, per essere autentica espressione di amore, dovrà includere anche i nostri persecutori. La motivazione di questo arduo impegno deriva dal fatto che Dio per primo estende il suo amore a tutti indistintamente, prediligendo proprio gli ingiusti e i peccatori: il sole splende su tutti e la pioggia non si trattiene dal fecondare la terra dei cattivi. L'arte di amare, già difficile di per sé, diventa davvero la prova del fuoco per il cristiano, quando la persona da amare è un nemico o addirittura un persecutore. Ci affascina l'esempio di Cristo, che morente sulla croce, grida il suo perdono ai suoi crocifissori, ma non serve a spegnere il nostro orgoglio e a mortificare la nostra logica, se la grazia di Dio non ci pervade completamente. L'amore che Cristo ci propone è un apice ed una perfezione, che possiamo attuare solo ed elusivamente con la forza dell'intervento divino.
</p>

<p>
<u>LOYOLA1</u> / <br>
“Amate i vostri nemici e pregate per quelli che vi perseguitano” è una citazione famosa, usata e abusata. Oggi, nella nostra preghiera siamo chiamati a renderla viva e operante dentro di noi, fonte di ispirazione e di scelta. Gesù ci provoca attraverso due paragoni: con i pubblicani e i pagani. Attenzione: il suo modo di paragonare non intende giudicare o abbassare pubblicani e pagani; Gesù si rivolge a noi per interpellarci. Ci parla di quella che oggi noi chiamiamo la “differenza cristiana”, quel magis, quell’oltre che l’amico/a di Gesù desidera vivere perché si è sentito/a amato/a e vuole a sua volta vivere come Gesù. La “differenza cristiana” non giudica chi non la vive ma nello stesso tempo è una gioia per chi la comprende e la sente nel cuore: è la perla preziosa, il tesoro nel campo, il regno di Dio, il piccolo seme che cresce. Il termine di paragone ultimo è il Padre al quale ogni giorno alziamo gli occhi per incontrarne lo sguardo di forza, di vita e di amore: il Padre è completo (questo il senso di “perfetto”) perché ama e basta e ama tutti; noi non siamo completi ma ci lasciamo riempire, completare giorno per giorno, lasciandoci liberare il cuore dall’amore vissuto veramente. Cosa mette in luce di te, del tuo mondo interiore, della tua fede la Parola, oggi? Cosa hai fatto quando hai sentito che il Padre ti chiedeva azioni difficili? Con chi, con cosa paragono il mio stile di vita e le mie scelte? Rivolgo lo sguardo verso l’alto? (Andrea Piccolo SJ)
</p>

<p>
<u>LOYOLA-21</u> / Queste poche parole ci mettono in difficoltà. Ci chiedono di amare i nemici, obiettivo che, a ben vedere, è fuori dalle nostre forze; a volte è difficile amare gli amici, i parenti, le persone a cui dovremmo volere bene, figuriamoci se possiamo amare le persone che ci hanno fatto male volontariamente. Impossibile. Eppure il Vangelo si spinge ancora più in là e ci dice di essere perfetti come il Padre. Qui davvero chiudiamo la Bibbia e andiamo a farci una passeggiata. Se magari il pensiero di amare i nemici ci può sfiorare – anche solo per un attimo – la testa, la perfezione del Padre è fuori questione. Non ci hanno sempre detto che non è possibile essere perfetti? Per fortuna ci viene in aiuto il testo originale in greco. Infatti la parola che traduciamo – giustamente – con “perfetto” ha un significato più ampio e indica anche ciò che è “maturo”, “compiuto”. Non si tratta quindi di una perfezione fuori dallo spazio e dal tempo, ma della migliore disposizione interiore che posso vivere per quello che sono oggi. Le esperienze che facciamo ci fanno maturare giorno dopo giorno ed è in quell’oggi in cui sono un po’ più maturo di ieri che sono chiamato ad essere perfetto. In questo senso va interpretata, credo, la mia apertura all’amore del nemico. Posso amare oggi il mio nemico con un amore trasparente e libero dal rancore così come farebbe il Padre? No? Bene, allora posso chiedermi: «come posso dare quel po’ di amore che porto dentro senza che sia travolto dal rancore che ho verso i nemici?». Non mi viene chiesto di dare quello che non ho, però quello che ho sono invitato a darlo. Perché è questa la maturità: vivere al meglio ciò che posso fare e accogliere con benevolenza ciò che ancora non posso fare. Quello che mi manca per raggiungere quell’amore trasparente del Padre quindi non deve essere occasione di giudizio negativo su di me, ma ciò che indica una direzione. Niente di più. Nella perfezione che ci chiede il Vangelo non si tratta di dare il massimo, si tratta di dare il meglio. / A quale meglio mi sento chiamato oggi? / Quando mi è capitato di amare un nemico? Cosa mi impedisce di dare l’amore che ho? (Leonardo Vezzani SJ)
</p>

<p>
<u>LettureBose</u> / Nell'afflizione, guarda a Cristo / Ascolta, in breve, la ragione per cui è bene che tu guardi a [Cristo] quando sei divorato dai serpenti: quando sei oltraggiato, guarda a lui, perché anche lui è stato oltraggiato per te! Egli è stato chiamato indemoniato e samaritano (Gv 8,48); se dunque vieni insultato e deriso, guarda a lui, il Salvatore delle creature, mentre ridevano di lui, lo schiaffeggiavano, gli sputavano in faccia, gli davano da bere aceto e fiele, e lo colpivano sulla testa con una canna. Se dunque tu vieni punto da un pensiero di vanagloria, a causa dell'eccellenza del tuo esercizio [ascetico], ricordati di quella parola che egli ha detto: Quando avrete fatto tutto ciò che vi è stato comandato, dite: Siamo servi inutili. Abbiamo fatto quello che dovevamo fare (Lc 17,10). Se invece è tuo fratello che appare spregevole ai tuoi occhi, a motivo della sua debolezza, guarda a [Cristo] che verso i peccatori, i pubblicani e le prostitute mostrava ancora di più la sua sollecitudine - per ricondurli alla conoscenza di lui - rispetto a quanto faceva con i giusti, che non avevano bisogno di conversione (Mt 9,13). Quando, dunque, le passioni naturali dei demoni ti affliggono, guarda a [Cristo] disteso sulla croce, con le mani e i piedi fissati con chiodi, con il capo reclinato sulla croce e con lo splendore del suo volto spento per il pallore della morte. Medita continuamente queste cose nel tuo cuore, e il veleno dei serpenti svanirà dal tuo cuore. Gesù, con la sua crocifissione, ti è infatti vicino più del serpente [di bronzo] degli ebrei (Nm 21,4-9). Egli abita nel tuo cuore (Ef 3,17), e nei recessi nascosti della tua anima risplende la luce del suo volto glorioso. (Giuseppe Hazzaya, Lettera sui tre gradi 31-32) 
</p>

<p>
<u>FEGF1</u> / «Amate i vostri nemici, e pregate per i vostri persecutori» di San Policarpo nel secondo secolo / Restiamo saldamente ancorati alla nostra speranza e al pegno della nostra giustizia, Gesù Cristo, che «portò i nostri peccati nel suo corpo sul legno della croce. Egli non commise peccato e non si trovò inganno sulla sua bocca» (1 Pt 2, 22). Ma per noi sopportò ogni cosa perché vivessimo in lui. Siamo dunque imitatori della sua pazienza e, se dovessimo soffrire per il suo nome, rendiamogli gloria. Questo è l’esempio che egli ci diede in se stesso, e noi vi abbiamo creduto… Rimanete saldi in queste convinzioni e seguite l’esempio del Signore, fermi e irremovibili nella fede. Amate i vostri fratelli e amatevi vicendevolmente. State uniti nella verità, usatevi reciproche attenzioni con la dolcezza del Signore, non disprezzate nessuno… So bene quale sia la vostra familiarità con le Sacre Scritture e come nulla ignoriate: io stesso non sono da tanto. Mi basta ricordarvi ciò che la Scrittura dice: «Sdegnatevi, ma non peccate» (Sal 4, 5). «Il sole non tramonti sopra la vostra ira» (Ef 4, 26). Beato chi se ne ricorda: e io credo che ciò accade realmente tra voi. Dio, Padre del Signore nostro Gesù Cristo, e lo stesso Gesù Cristo Figlio di Dio e sacerdote eterno, vi facciano crescere nella fede e nella verità e in ogni dolcezza, senza collera, nella pazienza e nella longanimità, nella fortezza e nella castità. Il Signore vi conceda di condividere l’eredità dei suoi santi, e lo conceda, insieme a voi, anche a noi e a tutti coloro che, sotto il cielo, crederanno nel Signore Gesù Cristo e in «Dio Padre che lo ha risuscitato dai morti» (Gal 1, 1). Pregate per tutti i credenti. Pregate anche per i re e le autorità e i principi, per coloro che vi perseguitano e vi odiano e per i nemici della croce, perché il vostro frutto sia manifesto in ogni cosa e siate perfetti in lui.
</p>

<p>
<u>FEGF2</u> / Immensa è la bontà di Dio che non risparmiò suo Figlio, di San Giovanni Crisostomo, nel quarto secolo / «Se Dio è per noi, chi sarà contro di noi?» (Rm 8, 31). Contro il fedele che è attento alla legge di Dio non possono nulla né l’uomo né il demonio, né qualunque altra potenza. Se gli sottrai denaro, prepari il suo guadagno; se parli male di lui, proprio a causa del suo sparlare lo rendi più splendido presso  Dio; se lo riduci alla fame, maggiore sarà la sua gloria e la sua ricompensa; se poi, e questa è giudicata cosa più grave, lo consegni alla morte, gli intrecci la corona del martirio. Che cosa sarà dunque paragonabile a questa vita, in cui niente può colpirlo, se anche coloro che sembrano insidiarlo, non sono meno utili di coloro che lo ricolmano di benefici? Perciò dice: «Se Dio è per noi, chi sarà contro di noi?» (Rm 8, 31). Poi, non contento di quanto aveva già detto, come massimo segno dell’amore del Padre verso di noi, e che spesso ci ripete, aggiunge anche questo: la morte del Figlio. (…) «Egli che non ha risparmiato il proprio Figlio, ma lo ha dato per tutti noi, come non ci donerà ogni cosa insieme con lui?» (Rm 8, 32). Come potrebbe abbandonarci, se non ha risparmiato suo Figlio, ma lo ha dato per tutti noi? Pensa quale bontà fu quella di non risparmiare suo Figlio, ma di consegnarlo alla morte, e di consegnarlo per tutti: per i vili, gli ingrati, i nemici, i bestemmiatori. «Come non ci donerà ogni cosa insieme con lui?» (Rm 8, 32). Cioè: se ci ha dato suo Figlio, non solo, ma se lo ha dato anche alla morte per noi, di che cosa temi per tutto il resto, dopo che hai ricevuto il Signore? Come puoi dubitare degli altri beni, se possiedi il Signore di ogni bene?
</p>

<p>
<u>MichaelDavideSemeraro</u> / Convertire... in pratica / Questa prima settimana di quaresima termina con la ripresa della conclusione del discorso della montagna. Le parole rivolte dal Signore Gesù sul monte aprono ai discepoli, di ogni luogo e di ogni tempo, un orizzonte amplissimo. A ciascuno è offerta la sfida di una vita beata che non ha nulla a che vedere con un modo di vivere spensierato e autoreferenziale. Al contrario, si tratta di camminare, giorno dopo giorno, in una comunione con l’Altissimo capace di renderci veramente e visibilmente suoi figli: «Voi dunque, siate perfetti come è perfetto il Padre vostro celeste» (Mt 5,48). Potremmo chiudere il cerchio di questa parola conclusiva del discorso della Montagna annodandolo alle prime parole pronunciate dal Signore Gesù, e così verrebbe fuori un’esortazione che potrebbe suonare così: «Siate beati come è beato il Padre vostro che è nei cieli»! Si tratta di una beatitudine che passa attraverso la disposizione ad andare oltre ogni barriera relazionale, sperando contro ogni evidenza, e a offrire un perdono che, prima di liberare l’altro, libera il nostro stesso cuore da legami ammalati e ammalanti. La parola del Signore Gesù ci potrà sembrare forse troppo esigente, in realtà è sommamente liberante: «Infatti, se amate quelli che vi amano, quale ricompensa ne avete?» (Mt 5,46). Non si tratta qui di una «ricompensa» intesa come premio di consolazione o di riconoscimento, ma di una ricompensa beatificante capace di farci sentire all’altezza della nostra umanità formata a immagine e somiglianza di Dio. L’Altissimo non trae la propria consistenza e non matura le proprie scelte in modo condizionato dalla risposta o dal risultato, ma in modo libero e in obbedienza al proprio cuore. La parola del Deuteronomio non lascia scampo: «Oggi il Signore, tuo Dio, ti comanda di mettere in pratica queste leggi e queste norme» (Dt 26,16). Si tratta di essere capaci di azione proprio per imitare il Creatore e Signore della nostra vita, che continuamente sostiene la nostra esistenza e non ritrae il suo soffio di creazione che ci permette di vivere, di amare, di scegliere, di desiderare. Nella fatica del desiderio che è la nostra stessa avventura umana, non possiamo disperdere le forze, ma abbiamo il dovere – per noi e per gli altri – di ottimizzare il flusso della nostra energia, senza disperdere il dono che abbiamo ricevuto e di cui siamo responsabili, e questo si rende praticabile e possibile a una condizione: «solo se tu camminerai per le sue vie e osserverai le sue leggi, i suoi comandi, le sue norme e ascolterai la sua voce» (Dt 26,17). Amare perfino l’inamabile significa inserire nel mondo una logica più potente e più efficace di ogni sospetto e di ogni male. All’equilibrio contabile di un amore da “bancomat”, il Signore Gesù oppone il disequilibrio del dare, del pregare, del porgere, del benedire, del prestare, del fare per primi e solo per fedeltà a quell’immagine che portiamo dentro di noi e che ci forma da dentro, tanto da non lasciarci deformare da ciò che avviene fuori di noi. Tutto questo nell’«oggi» concreto delle esigenze del presente dell’amore assoluto e incarnato, che trova il suo fondamento e le proprie ragioni solo nel cuore.
</p>

<p>
<u>RobertoPasolini</u> / Straordinario / Le esigenze radicali del vangelo odierno, con cui Gesù invita i suoi discepoli a incamminarsi verso le profondità della vita divina, non si oppongono, anzi approfondiscono l’antico dettato contenuto nella Legge di Mosè: «Oggi il Signore, tuo Dio, ti comanda di mettere in pratica queste leggi e queste norme» (Dt 26,16). Il cammino quaresimale si offre a noi ogni anno come una possibilità di tornare al cuore dell’alleanza con Dio senza (s)cadere in quel modo legalista ed esteriore di entrare in rapporto alle prescrizioni del nostro battesimo, ma con una capacità di coinvolgimento sempre più genuina e integrata. Sembra proprio questa la preoccupazione che guida e approfondisce l’invito con cui Mosè esorta il popolo a una scrupolosa osservanza di tutte le leggi e le norme consegnate da Dio: «Osservale e mettile in pratica con tutto il cuore e con tutta l’anima» (Dt 26,16). Un itinerario di conversione che non avesse come obiettivo quello di radunare e unificare tutta la nostra persona, in vista di un rinnovato modo di essere in relazione con Dio e con i fratelli, fallirebbe subito il bersaglio del criterio evangelico, il cui centro di gravità non è altro che la risurrezione della nostra umanità creata a immagine e somiglianza del Creatore. Solo alla luce di questa fondamentale premessa, si può ascoltare la parola di Gesù e non intenderla tanto come un’idealizzazione, quanto come il necessario recupero della radicalità della Legge di Dio, offerta all’uomo per condurlo a scoprire le profondità del suo spirito: «Avete inteso che fu detto: “Amerai il tuo prossimo” e odierai il tuo nemico. Ma io vi dico: amate i vostri nemici e pregate per quelli che vi perseguitano» (Mt 5,43-44). L’invito ad approfondire la relazione con il prossimo, fino a considerare anche il nemico qualcuno di cui non si può fare a meno, vuole verificare la nostra disponibilità a saper andare oltre le inevitabili ferite e i risentimenti, per restare in ogni situazione con una dose di speranza sufficiente a consentire la trasformazione della nostra umanità. Accedere allo spazio dello «straordinario» (5,47) di Dio significa vivere le relazioni ordinarie – sempre complicate e difficili – con una tale intensità e attenzione da conferire a ogni tipo di scambio umano quella caratteristica di vita eterna che Gesù stesso rivela essere un luogo di universale e filiale adozione: «affinché siate figli del Padre vostro che è nei cieli; egli fa sorgere il suo sole sui cattivi e sui buoni, e fa piovere sui giusti e sugli ingiusti» (Mt 5,45). Potremmo quasi dire che a Dio non importa tanto se risultiamo buoni o cattivi, giusti o ingiusti ma se, nel tentativo di essere buoni e giusti, la cosa più importante è che ci accada di vivere ogni cosa – anche inconsapevolmente – «con tutto il cuore e con tutta l’anima». Il Padre che è nei cieli sembra essere piuttosto indifferente a quei processi di catalogazione e di suddivisione delle persone di cui, invece, noi abbiamo ancora così tanto bisogno, per orientarci nella trama delle vicende quotidiane. Da questa profonda libertà interiore, che si esprime nella volontà di non giudicare niente e nessuno prima che a tutti sia stato accordato un tempo favorevole di conversione e di maturazione, dovremmo imparare a saper introdurre un po’ di sano «distacco» dalle cose e dalle persone con cui siamo continuamente posti in relazione. In fondo si tratta «solo» di essere così liberi da poter lasciar anche gli altri liberi di essere quello che sono: diversi da noi e, al limite, anche ostili a noi. Del resto, cosa potrebbe accaderci di peggio se non avere la sensazione di essere molto familiari a Dio attraverso gesti e parole, ma essere in realtà del tutto estranei alla sua natura di amore straordinario: «Infatti, se amate quelli che vi amano, quale ricompensa ne avete? Non fanno così anche i pubblicani? E se date il saluto soltanto ai vostri fratelli, che cosa fate di straordinario? Non fanno così anche i pagani?» (Mt 5,46-47).
</p>

<p>
<u>LuigiMariaEpicoco</u> / Parole destabilizzanti / Credo che delle volte dovremmo metterci seriamente nei panni dei discepoli contemporanei di Gesù, non solo perché lo siamo anche noi seppur con qualche millennio di differenza, ma perché ci farebbe bene provare la vertigine di ascoltare parole destabilizzanti come quelle del Vangelo di oggi:  “Avete inteso che fu detto: Amerai il tuo prossimo e odierai il tuo nemico; ma io vi dico: amate i vostri nemici e pregate per i vostri persecutori, perché siate figli del Padre vostro celeste, che fa sorgere il suo sole sopra i malvagi e sopra i buoni, e fa piovere sopra i giusti e sopra gli ingiusti”. Si può comprendere la richiesta di non rispondere al male con il male, ma rispondere con l’amore a chi è nostro nemico è davvero una richiesta che rasenta l’impossibile. Eppure Gesù lo domanda ai suoi discepoli mettendoli in una seria difficoltà nel comprendere come ciò sia possibile. “Infatti se amate quelli che vi amano, quale merito ne avete? Non fanno così anche i pubblicani? E se date il saluto soltanto ai vostri fratelli, che cosa fate di straordinario? Non fanno così anche i pagani? Siate voi dunque perfetti come è perfetto il Padre vostro celeste”. La verità è che umanamente parlando nessuno di noi è capace di liberarsi dalla logica di azione-reazione. Ci viene quasi spontaneo reagire anche soltanto interiormente al male che riceviamo. Ma chi fa un’esperienza potente d’amore non ha più la preoccupazione di reagire perché è talmente grande il senso di gratitudine e di pienezza che prova, che nemmeno il male può togliergli davvero quello che conta. Ora, se facciamo fatica ad amare così, ciò è segno che ancora non abbiamo fatto un’esperienza decisiva dell’amore di Dio. Non dovremmo quindi chiedere al Signore di farci amare i nemici, o di saper perdonare gli imperdonabili, ma dovremmo chiedergli di darci una così grande esperienza del Suo amore da avere come conseguenza le due cose precedenti. La richiesta di Gesù può essere solo la conseguenza di un amore così. È questo ciò che va cercato.    
</p>

<p>
<u>HomilyVoice-21</u> / PRIMA LETTURA / Tu hai sentito oggi il Signore dichiarare che egli sarà Dio per te, ma solo se tu camminerai per le sue vie e osserverai le sue leggi, i suoi comandi, le sue norme e ascolterai la sua voce. Questa dichiarazione del Signore va seriamente incisa nel più profondo del cuore: “Egli sarà Dio per te, ma solo tu camminerai per le sue vie e osserverai le sue leggi, i suoi comandi, le sue norme e ascolterai la sua voce”. Il profeta Osea rivela cosa è accaduto qualche secolo dopo queste parole pronunciare dal Signore. Il Signore dice che Lui per loro non era: “Io per voi non sono”. Parola del Signore rivolta a Osea, figlio di Beerì, al tempo di Ozia, di Iotam, di Acaz, di Ezechia, re di Giuda, e al tempo di Geroboamo, figlio di Ioas, re d’Israele. Quando il Signore cominciò a parlare a Osea, gli disse: «Va’, prenditi in moglie una prostituta, genera figli di prostituzione, poiché il paese non fa che prostituirsi allontanandosi dal Signore». Egli andò a prendere Gomer, figlia di Diblàim: ella concepì e gli partorì un figlio. E il Signore disse a Osea: «Chiamalo Izreèl, perché tra poco punirò la casa di Ieu per il sangue sparso a Izreèl e porrò fine al regno della casa d’Israele.  In quel giorno io spezzerò l’arco d’Israele nella valle di Izreèl». La donna concepì di nuovo e partorì una figlia e il Signore disse a Osea: «Chiamala Non-amata, perché non amerò più la casa d’Israele, non li perdonerò più. Invece io amerò la casa di Giuda e li salverò nel Signore, loro Dio; non li salverò con l’arco, con la spada, con la guerra, né con cavalli o cavalieri». Quando ebbe svezzato Non-amata, Gomer concepì e partorì un figlio. E il Signore disse a Osea: «Chiamalo Non-popolo-mio, perché voi non siete popolo mio e io per voi non sono (Os 1,1-9). Cosa significa: “Io per voi non sono”? Significa che il popolo aveva trasformato il Dio vive e vero in un non Dio. Aveva scelto di seguire vanità, anziché aggrapparsi al solo Dio vivo e vero, al solo Dio che è “Io sono”, “io sono colui che sono”. Mosè disse a Dio: «Ecco, io vado dagli Israeliti e dico loro: “Il Dio dei vostri padri mi ha mandato a voi”. Mi diranno: “Qual è il suo nome?”. E io che cosa risponderò loro?». Dio disse a Mosè: «Io sono colui che sono!». E aggiunse: «Così dirai agli Israeliti: “Io-Sono mi ha mandato a voi”». Dio disse ancora a Mosè: «Dirai agli Israeliti: “Il Signore, Dio dei vostri padri, Dio di Abramo, Dio di Isacco, Dio di Giacobbe, mi ha mandato a voi”. Questo è il mio nome per sempre; questo è il titolo con cui sarò ricordato di generazione in generazione (Es 3,13-15). “Io per voi non sono”, ha un secondo altissimo significato: “Io per voi non posso essere “Io sono colui che sono”, perché voi avete abbandonato la mia alleanza, siete venuti meno al patto stipulato sul sangue. Avete infranto la mia legge. Quali sono i frutti di questo patto infranto? Dio non potrà accordare loro quanto è contenuto nel patto, non potrà essere benedizione, vita, abbondanza, difesa, custodia, protezione del suo popolo. Significa che se viene il nemico, Lui non li potrà proteggere. La protezione è frutto dell’alleanza osservata. Se la terra è invasa da cavallette o da altri animali, Lui non potrà intervenire per allontanare i flagelli. La benedizione e l’allontanamento da ogni flagello è il frutto dell’obbedienza all’alleanza. In parole poverissime, il Signore non potrà riversare sul suo popolo la sua benedizione. Ecco in cosa consiste la sua benedizione: Se tu obbedirai fedelmente alla voce del Signore, tuo Dio, preoccupandoti di mettere in pratica tutti i suoi comandi che io ti prescrivo, il Signore, tuo Dio, ti metterà al di sopra di tutte le nazioni della terra. Poiché tu avrai ascoltato la voce del Signore, tuo Dio, verranno su di te e ti raggiungeranno tutte queste benedizioni. Sarai benedetto nella città e benedetto nella campagna. Benedetto sarà il frutto del tuo grembo, il frutto del tuo suolo e il frutto del tuo bestiame, sia i parti delle tue vacche sia i nati delle tue pecore. Benedette saranno la tua cesta e la tua madia. Sarai benedetto quando entri e benedetto quando esci. Il Signore farà soccombere davanti a te i tuoi nemici, che insorgeranno contro di te: per una sola via verranno contro di te e per sette vie fuggiranno davanti a te. Il Signore ordinerà alla benedizione di essere con te nei tuoi granai e in tutto ciò a cui metterai mano. Ti benedirà nella terra che il Signore, tuo Dio, sta per darti. Il Signore ti renderà popolo a lui consacrato, come ti ha giurato, se osserverai i comandi del Signore, tuo Dio, e camminerai nelle sue vie. Tutti i popoli della terra vedranno che il nome del Signore è stato invocato su di te e ti temeranno. Il Signore, tuo Dio, ti concederà abbondanza di beni, quanto al frutto del tuo grembo, al frutto del tuo bestiame e al frutto del tuo suolo, nel paese che il Signore ha giurato ai tuoi padri di darti. Il Signore aprirà per te il suo benefico tesoro, il cielo, per dare alla tua terra la pioggia a suo tempo e per benedire tutto il lavoro delle tue mani: presterai a molte nazioni, mentre tu non domanderai prestiti. Il Signore ti metterà in testa e non in coda e sarai sempre in alto e mai in basso, se obbedirai ai comandi del Signore, tuo Dio, che oggi io ti prescrivo, perché tu li osservi e li metta in pratica, e se non devierai né a destra né a sinistra da alcuna delle cose che oggi vi comando, per seguire altri dèi e servirli (Dt 28,1-14). Se Dio non potrà essere benedizione, il suo popolo sarà lasciato a se stesso. Se lasciato a se stesso, sarà divorato dagli altri popoli. Non solo. Dovrà con molto sudore della sua fronte guadagnarsi il suo pane. La terra gli produrrà solo spine e triboli. Questo però non significa che il Signore non avrà pietà di lui. Avrà tanta pietà da mandargli ogni giorno i suoi profeti per invitarlo alla conversione nel pentimento perché ritorni nell’obbedienza all’alleanza giurata. Avendo noi dimenticato questa essenziale, eterna verità del nostro Dio, avendo noi dichiarato che Lui per noi non è “Io sono”, quando i flagelli si abbattono sulla nostra misera umanità noi che diciamo: “Dov’è Dio?”. La risposta secondo la rivelazione è una sola: “Dio è nella sua Parola, nel suo Vangelo, nella sua Alleanza”. È nella Parola, nel Vangelo, nell’Alleanza che Lui abita ed è qui che va cercato. Noi nella Parola, nel Vangelo, nell’Alleanza non lo vogliamo. Lo vogliamo invece come potente taumaturgo perché ci liberi da ogni male fisico, ma per continuare a trasgredire la sua Legge e i suoi Comandamenti. Oggi si vuole parlare di Dio senza la verità della rivelazione. Ma senza la purezza e la pienezza della rivelazione sempre parleremo di un idolo, mai del Dio vivo e vero, mai del Dio che ha manifestato a noi tutto di sé. A che serve chiedersi: “Dov’è il nostro idolo”?. Che ci sia o non ci sia, l’idolo è nullità. Il vero Dio invece è solo nella Parola, nel Vangelo, nell’Alleanza, nei Comandamenti, nelle Legge. Questo Dio si dona a noi sempre, ma sempre nella sua Parola, nel suo Vangelo, nella sua Alleanza, nei suoi Comandamenti nella sua Legge. Oggi siamo noi, i credenti in Cristo Gesù e nel vero Dio, che ci prestiamo a questo gioco del mondo. Siamo noi che non abbiamo la fortezza nello Spirito Santo di rispondere: “Dio è nel suo Vangelo. Cercalo nella sua Parola e là lo troverai. Quella è la sua dimora”. / LEGGIAMO Dt 26,16-19 / Oggi il Signore, tuo Dio, ti comanda di mettere in pratica queste leggi e queste norme. Osservale e mettile in pratica con tutto il cuore e con tutta l’anima. Tu hai sentito oggi il Signore dichiarare che egli sarà Dio per te, ma solo se tu camminerai per le sue vie e osserverai le sue leggi, i suoi comandi, le sue norme e ascolterai la sua voce. Il Signore ti ha fatto dichiarare oggi che tu sarai il suo popolo particolare, come egli ti ha detto, ma solo se osserverai tutti i suoi comandi. Egli ti metterà, per gloria, rinomanza e splendore, sopra tutte le nazioni che ha fatto e tu sarai un popolo consacrato al Signore, tuo Dio, come egli ha promesso». Proviamo a leggere ora le Beatitudini e poi chiediamoci: “Dov’è Dio”?. Beati i poveri in spirito, perché di essi è il regno dei cieli. Beati quelli che sono nel pianto, perché saranno consolati. Beati i miti, perché avranno in eredità la terra. Beati quelli che hanno fame e sete della giustizia, perché saranno saziati. Beati i misericordiosi, perché troveranno misericordia. Beati i puri di cuore, perché vedranno Dio. Beati gli operatori di pace, perché saranno chiamati figli di Dio. Beati i perseguitati per la giustizia, perché di essi è il regno dei cieli. Beati voi quando vi insulteranno, vi perseguiteranno e, mentendo, diranno ogni sorta di male contro di voi per causa mia. Rallegratevi ed esultate, perché grande è la vostra ricompensa nei cieli. Così infatti perseguitarono i profeti che furono prima di voi (Mt 5,3-12). <br>
Oggi Dio è nei poveri in spirito, in quelli che sono nel pianto, nei miti, in quelli che hanno fame e sete della giustizia, nei misericordiosi, nei puri di cuore, negli operatori di pace, nei perseguitati per la giustizia, nei discepoli insultati, perseguitati, calunniati per causa di Cristo Gesù. Chi vuole mostrare Dio entri in questa Legge di Cristo, la osservi e sempre il mondo saprà dov’è il Signore. Quando Gesù era sulla nostra terra, tutti sapevano dov’era il Signore: in Cristo Gesù. Lui era nel Padre e il Padre era in Lui. Oggi e sempre Dio è nel cristiano che è in Cristo e in Cristo che dimora, abita e vive nel cristiano. Ma se Dio non vive in noi, perché Cristo e lo Spirito Santo non vivono in noi e noi non viviamo in loro, dire dov’è Dio è solo una risposta vana, perché noi indichiamo un Dio vanità. Oggi, in questo tempo di pandemia, è più che urgente dare risposte dalla più alta purezza della verità della Scrittura. Dio è “Io sono per voi”, se noi siamo per Lui e siamo per Lui quando siamo nella sua Parola. Altrimenti noi siamo lasciati a noi stessi. Ma se siamo lasciati a noi stessi, fallisce l’orgoglio della nostra scienza e l’onnipotenza delle nostra tecnologia. Si compie per noi quanto lo Spirito Santo rivela nel Libro della Sapienza: falliscono i ritrovati della nostra scienza. I tuoi giudizi sono grandi e difficili da spiegare; per questo le anime senza istruzione si sono ingannate. Infatti gli ingiusti, avendo preteso di dominare il popolo santo, prigionieri delle tenebre e incatenati a una lunga notte, chiusi sotto i loro tetti, giacevano esclusi dalla provvidenza eterna. Credendo di restare nascosti con i loro peccati segreti, sotto il velo oscuro dell’oblio, furono dispersi, terribilmente spaventati  e sconvolti da visioni. Neppure il nascondiglio in cui si trovavano li preservò dal timore, ma suoni spaventosi rimbombavano intorno a loro e apparivano lugubri spettri dai volti tristi. Nessun fuoco, per quanto intenso, riusciva a far luce, neppure le luci più splendenti degli astri riuscivano a rischiarare dall’alto quella notte cupa. Appariva loro solo una massa di fuoco, improvvisa, tremenda; atterriti da quella fugace visione, credevano ancora peggiori le cose che vedevano. Fallivano i ritrovati della magia, e il vanto della loro saggezza era svergognato. Infatti quelli che promettevano di cacciare timori e inquietudini dall’anima malata, languivano essi stessi in un ridicolo timore. Anche se nulla di spaventoso li atterriva, messi in agitazione al passare delle bestie e ai sibili dei rettili, morivano di tremore,  rifiutando persino di guardare l’aria che in nessun modo si può evitare. La malvagità condannata dalla propria testimonianza è qualcosa di vile e, oppressa dalla coscienza, aumenta sempre le difficoltà. La paura infatti altro non è che l’abbandono degli aiuti della ragione; quanto meno ci si affida nell’intimo a tali aiuti, tanto più grave è l’ignoranza della causa che provoca il tormento (Sap 17,1-12). Dio è salvezza, benedizione, redenzione, vita, grazia, luce, giustizia, verità, amore, misericordia, compassione, sostegno. Ma quando Dio è tutto questo per me? Quando io sono nella sua Parola. Quando sono nel cuore di Cristo. Quando abito nello Spirito Santo. Quando vivo nel suo cuore. Questo mistero oggi è come se non esistesse più. Si vuole un Dio Salvatore dai mali del mondo, senza però che noi abitiamo nel suo cuore, dimorando nella sua Parola. Vogliamo da Lui la vita mentre noi camminiamo operando la morte. / LETTURA DEL  <u>VANGELO</u> / Voi, dunque, siate perfetti come è perfetto il Padre vostro celeste. Nell’Antico Testamento la perfezione di Dio è chiamata santità. In cosa consiste la sua santità? Nel suo amore universale. Dio ama tutti. Il suo popolo è chiamato ad amare tutti. Come il suo popolo deve amare tutti? Osservando la Parola del Signore, i suoi Comandamenti, le sue Leggi. Non c’è amore senza obbedienza alla Parola di Dio. Si obbedisce alla Parola di Dio, quella scritta sulla pietra o sulla pergamena o sul rotolo del libro, si ama. Non si osserva la Parola scritta, non si ama. PRIMA REGOLA DELLA SANTITÀ DI DIO, DEL SUO VERO AMORE: Il Signore parlò a Mosè e disse: «Parla agli Israeliti dicendo loro: “Io sono il Signore, vostro Dio. Non farete come si fa nella terra d’Egitto dove avete abitato, né farete come si fa nella terra di Canaan dove io vi conduco, né imiterete i loro costumi. Metterete invece in pratica le mie prescrizioni e osserverete le mie leggi, seguendole. Io sono il Signore, vostro Dio. Osserverete dunque le mie leggi e le mie prescrizioni, mediante le quali chiunque le metterà in pratica vivrà. Io sono il Signore. Nessuno si accosterà a una sua consanguinea, per scoprire la sua nudità. Io sono il Signore (Lev 18,1-6). SECONDA REGOLA DELLA SANTITÀ DI DIO: Non ti coricherai con un uomo come si fa con una donna: è cosa abominevole. Non darai il tuo giaciglio a una bestia per contaminarti con essa; così nessuna donna si metterà con un animale per accoppiarsi: è una perversione. Non rendetevi impuri con nessuna di tali pratiche, poiché con tutte queste cose si sono rese impure le nazioni che io sto per scacciare davanti a voi. La terra ne è stata resa impura; per questo ho punito la sua colpa e la terra ha vomitato i suoi abitanti. Voi dunque osserverete le mie leggi e le mie prescrizioni e non commetterete nessuna di queste pratiche abominevoli: né colui che è nativo della terra, né il forestiero che dimora in mezzo a voi. Poiché tutte queste cose abominevoli le ha commesse la gente che vi era prima di voi e la terra è divenuta impura. Che la terra non vomiti anche voi, per averla resa impura, come ha vomitato chi l’abitava prima di voi, perché chiunque praticherà qualcuna di queste abominazioni, ogni persona che le commetterà, sarà eliminata dal suo popolo. Osserverete dunque i miei ordini e non seguirete alcuno di quei costumi abominevoli che sono stati praticati prima di voi; non vi renderete impuri a causa di essi. Io sono il Signore, vostro Dio”» (Lev 18,23-30). TERZA REGOLA DELLA SANTITÀ DI DIO: Non commetterete ingiustizia in giudizio; non tratterai con parzialità il povero né userai preferenze verso il potente: giudicherai il tuo prossimo con giustizia. Non andrai in giro a spargere calunnie fra il tuo popolo né coopererai alla morte del tuo prossimo. Io sono il Signore. Non coverai nel tuo cuore odio contro il tuo fratello; rimprovera apertamente il tuo prossimo, così non ti caricherai di un peccato per lui. Non ti vendicherai e non serberai rancore contro i figli del tuo popolo, ma amerai il tuo prossimo come te stesso. Io sono il Signore. Non vi rivolgete ai negromanti né agli indovini; non li consultate, per non rendervi impuri per mezzo loro. Io sono il Signore, vostro Dio. Quando un forestiero dimorerà presso di voi nella vostra terra, non lo opprimerete. Il forestiero dimorante fra voi lo tratterete come colui che è nato fra voi; tu l’amerai come te stesso, perché anche voi siete stati forestieri in terra d’Egitto. Io sono il Signore, vostro Dio. Non commetterete ingiustizia nei giudizi, nelle misure di lunghezza, nei pesi o nelle misure di capacità. Avrete bilance giuste, pesi giusti, efa giusta, hin giusto. Io sono il Signore, vostro Dio, che vi ho fatto uscire dalla terra d’Egitto”» (Lev 19,1-37). QUARTA REGOLA DELLA SANTITÀ DI DIO Osserverete dunque tutte le mie leggi e tutte le mie prescrizioni e le metterete in pratica, perché la terra dove io vi conduco per abitarla non vi vomiti. Non seguirete le usanze delle nazioni che io sto per scacciare dinanzi a voi; esse hanno fatto tutte quelle cose, perciò ho disgusto di esse e vi ho detto: Voi possederete il loro suolo; ve lo darò in proprietà. È una terra dove scorrono latte e miele. Io il Signore, vostro Dio, vi ho separato dagli altri popoli (Lev 20,1-27). È giusto ora chiedersi: Gesù ha modificato queste Leggi del Padre suo? Lo ha fatto forse lo Spirito Santo nel resto della Scrittura, Antico e Nuovo Testamento? Si risponde che dalla Genesi fino al Libro dell’Apocalisse questa Legge della Santità di Dio non è stata modificata. Poiché nessun uomo e nessuna creatura né sulla terra, né nei cieli, né negli inferi ha il potere di cambiare, alterare, modificare, aggiungere o togliere, vale per ogni cristiano la parola detta da Gesù nell’Apocalisse: Io, Gesù, ho mandato il mio angelo per testimoniare a voi queste cose riguardo alle Chiese. Io sono la radice e la stirpe di Davide, la stella radiosa del mattino». Lo Spirito e la sposa dicono: «Vieni!». E chi ascolta, ripeta: «Vieni!». Chi ha sete, venga; chi vuole, prenda gratuitamente l’acqua della vita. A chiunque ascolta le parole della profezia di questo libro io dichiaro: se qualcuno vi aggiunge qualcosa, Dio gli farà cadere addosso i flagelli descritti in questo libro; e se qualcuno toglierà qualcosa dalle parole di questo libro profetico, Dio lo priverà dell’albero della vita e della città santa, descritti in questo libro. Colui che attesta queste cose dice: «Sì, vengo presto!». Amen. Vieni, Signore Gesù. La grazia del Signore Gesù sia con tutti (Ap 21,16-21). Oggi invece si afferma e si sostiene con sofistica scienza diabolica che la Scrittura va saggiamente interpretata, intelligentemente compresa, sapientemente aggiornata. In cosa consistono interpretazione, comprensione, aggiornamento? Nella totale abrogazione di ogni Legge divina che non si confà oggi con la mentalità del mondo. Chi vuole percorrere questa via, che la percorra pura. Anche questo è detto dallo Spirito Santo nel Libro dell’Apocalisse: E aggiunse: «Non mettere sotto sigillo le parole della profezia di questo libro, perché il tempo è vicino. Il malvagio continui pure a essere malvagio e l’impuro a essere impuro e il giusto continui a praticare la giustizia e il santo si santifichi ancora. Ecco, io vengo presto e ho con me il mio salario per rendere a ciascuno secondo le sue opere. Io sono l’Alfa e l’Omèga, il Primo e l’Ultimo, il Principio e la Fine. Beati coloro che lavano le loro vesti per avere diritto all’albero della vita e, attraverso le porte, entrare nella città. Fuori i cani, i maghi, gli immorali, gli omicidi, gli idolatri e chiunque ama e pratica la menzogna! (Ap 21,10-15). Ognuno può dire ogni falsità e menzogna, ogni diceria e inganno sulla Parola del Signore. Chi ascolta però è responsabile di non cadere in tentazione. Non c’è un’altra Scrittura, non c’è un altro Vangelo, non c’è un’altra Parola di Dio. Chi parla può anche essere un emissario di Satana. Chi ascolta deve sempre ascoltare con l’orecchio dello Spirito Santo. / LEGGIAMO IL TESTO DI Mt 5,43-48 / Avete inteso che fu detto: Amerai il tuo prossimo e odierai il tuo nemico. Ma io vi dico: amate i vostri nemici e pregate per quelli che vi perseguitano, affinché siate figli del Padre vostro che è nei cieli; egli fa sorgere il suo sole sui cattivi e sui buoni, e fa piovere sui giusti e sugli ingiusti. Infatti, se amate quelli che vi amano, quale ricompensa ne avete? Non fanno così anche i pubblicani? E se date il saluto soltanto ai vostri fratelli, che cosa fate di straordinario? Non fanno così anche i pagani? Voi, dunque, siate perfetti come è perfetto il Padre vostro celeste. Come deve amare il discepolo di Gesù? In un solo modo: osservando ogni Parola a Lui detta da Cristo Signore secondo purissima verità dello Spirito Santo. La prima regola per amare è osservare dinanzi ad ogni uomo, in favore di ogni uomo, le due tavole della Legge, i Dieci Comandamenti. Senza l’obbedienza alle due tavole della Legge non c’è vero amore. C’è solo un peccaminoso sentimento di amore. La seconda regola per amare è l’osservanza dinanzi ad ogni uomo, verso ogni uomo, di tutto il Discorso della Montagna. Se questo Discorso non si osserva, non c’è vero amore. C’è solo uno sterile e vuoto pensiero di amore, ma non vero amore. La terza regola per amare è insegnare ad osservare ad ogni altro uomo la Legge del Sinai secondo il compimento dato ad essa da Cristo Gesù e dallo Spirito Santo. Chi predica, insegna, ammaestra che l’amore prescinde dall’obbedienza ai Comandamenti, di certo non ama né Dio e né il prossimo. L’amore vero è obbedienza alla Parola di Dio. Poiché oggi si vuole un amore senza la Parola, contro la Parola, vanificando, falsificando, alterando e trasformando la Parola, il nostro mai potrà essere amore. La quarta regola dell’amore vuole che mai si potrà parlare di diritto di uno se viene negato il diritto di un altro. Nella negazione anche di un solo diritto di un'altra persona – è il diritto per ciascuno è stabilito dalla Legge di Dio, mai da quella degli uomini –, mai si potrà parlare né di amore, né di dignità, né di libertà, né di altra cosa. Si può solo chiamare ogni cosa con il suo vero nome: misfatto, delitto, peccato, trasgressione della Legge del Signore. La quinta regola ci dice che tutte le opere della carne mai potranno chiamarsi amore. Sono amore solo i frutti dello Spirito Santo: Vi dico dunque: camminate secondo lo Spirito e non sarete portati a soddisfare il desiderio della carne. La carne infatti ha desideri contrari allo Spirito e lo Spirito ha desideri contrari alla carne; queste cose si oppongono a vicenda, sicché voi non fate quello che vorreste. Ma se vi lasciate guidare dallo Spirito, non siete sotto la Legge. Del resto sono ben note le opere della carne: fornicazione, impurità, dissolutezza, idolatria, stregonerie, inimicizie, discordia, gelosia, dissensi, divisioni, fazioni, invidie, ubriachezze, orge e cose del genere. Riguardo a queste cose vi preavviso, come già ho detto: chi le compie non erediterà il regno di Dio. Il frutto dello Spirito invece è amore, gioia, pace, magnanimità, benevolenza, bontà, fedeltà, mitezza, dominio di sé; contro queste cose non c’è Legge. Quelli che sono di Cristo Gesù hanno crocifisso la carne con le sue passioni e i suoi desideri. Perciò se viviamo dello Spirito, camminiamo anche secondo lo Spirito. Non cerchiamo la vanagloria, provocandoci e invidiandoci gli uni gli altri (Gal 5,16-26). / Madre di Dio, Tu che ti sei consegnata tutta alla Parola, vieni in nostro soccorso. Insegnaci ad amare secondo la Parola. Liberaci dalla tentazione di pensare e di credere che possiamo amare trasgredendo la Parola di Dio e il Vangelo di Cristo Gesù. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
