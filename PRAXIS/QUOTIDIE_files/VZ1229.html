<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>VERBUM</h1>-->
<h1>VERBUM</h1>

<p>
<u>HODIE</u> / 29 Dicembre, quinto giorno fra l'ottava di Natale
</p>

<p>
<u>ANTIFONA</u> / Dio ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna. (Gv 3,16)
</p>

<p>
<u>GLORIA</u> / Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / Onnipotente e invisibile Dio, che nella venuta del Cristo, vera luce, hai vinto le tenebre del mondo, volgiti a noi con sguardo sereno, perché possiamo celebrare con lode unanime la nascita gloriosa del tuo unico Figlio. Egli è Dio, e vive e regna con te.
</p>

<p>
<u>LETTURA1</u> / <b>Chi ama suo fratello, rimane nella luce</b> / Dalla prima lettera di san Giovanni apostolo (1Gv 2,3-11) / Figlioli miei, da questo sappiamo di avere conosciuto Gesù: se osserviamo i suoi comandamenti. Chi dice: «Lo conosco», e non osserva i suoi comandamenti, è bugiardo e in lui non c'è la verità. Chi invece osserva la sua parola, in lui l'amore di Dio è veramente perfetto. Da questo conosciamo di essere in lui. Chi dice di rimanere in lui, deve anch'egli comportarsi come lui si è comportato. Carissimi, non vi scrivo un nuovo comandamento, ma un comandamento antico, che avete ricevuto da principio. Il comandamento antico è la Parola che avete udito. Eppure vi scrivo un comandamento nuovo, e ciò è vero in lui e in voi, perché le tenebre stanno diradandosi e già appare la luce vera. Chi dice di essere nella luce e odia suo fratello, è ancora nelle tenebre. Chi ama suo fratello, rimane nella luce e non vi è in lui occasione di inciampo. Ma chi odia suo fratello, è nelle tenebre, cammina nelle tenebre e non sa dove va, perché le tenebre hanno accecato i suoi occhi. / Parola di Dio.
</p>

<p>
<u>PSALMUS</u> / (Sal 95) <b>Gloria nei cieli e gioia sulla terra</b> / Cantate al Signore un canto nuovo, cantate al Signore, uomini di tutta la terra. Cantate al Signore, benedite il suo nome. / Annunciate di giorno in giorno la sua salvezza. In mezzo alle genti narrate la sua gloria, a tutti i popoli dite le sue meraviglie. / Il Signore ha fatto i cieli; maestà e onore sono davanti a lui, forza e splendore nel suo santuario.
</p>

<p>
<u>ALLELUIA</u> / Alleluia, Alleluia. / Luce per rivelarti alle genti / e gloria del tuo popolo, Israele. / Alleluia. / (Lc 2,32)
</p>

<p>
<u>VANGELO</u> / <b>Luce per rivelarti alle genti</b> / Dal Vangelo secondo  Luca (Lc 2,22-35) / Quando furono compiuti i giorni della loro purificazione rituale, secondo la legge di Mosè, [Maria e Giuseppe portarono il bambino [Gesù] a Gerusalemme per presentarlo al Signore  come è scritto nella legge del Signore: «Ogni maschio primogenito sarà sacro al Signore»  e per offrire in sacrificio una coppia di tortore o due giovani colombi, come prescrive la legge del Signore. Ora a Gerusalemme c'era un uomo di nome Simeone, uomo giusto e pio, che aspettava la consolazione d'Israele, e lo Spirito Santo era su di lui. Lo Spirito Santo gli aveva preannunciato che non avrebbe visto la morte senza prima aver veduto il Cristo del Signore. Mosso dallo Spirito, si recò al tempio e, mentre i genitori vi portavano il bambino Gesù per fare ciò che la Legge prescriveva a suo riguardo, anch'egli lo accolse tra le braccia e benedisse Dio, dicendo: «Ora puoi lasciare, o Signore, che il tuo servo vada in pace, secondo la tua parola, perché i miei occhi hanno visto la tua salvezza, preparata da te davanti a tutti i popoli: luce per rivelarti alle genti e gloria del tuo popolo, Israele». Il padre e la madre di Gesù si stupivano delle cose che si dicevano di lui. Simeone li benedisse e a Maria, sua madre, disse: «Ecco, egli è qui per la caduta e la risurrezione di molti in Israele e come segno di contraddizione  e anche a te una spada trafiggerà l'anima, affinché siano svelati i pensieri di molti cuori». / C: Parola del Signore. / A: Lode a Te o Cristo.
</p>

<p>
<u>OREMUS</u> / Come popolo di Dio in cammino verso la piena rivelazione del Signore Gesù, ci rivolgiamo al Padre con fiducia, dicendo insieme: <b>Dona la salvezza, Signore.</b> / Alla Chiesa che ha la missione di illuminare le genti:  / Agli uomini che camminano nelle tenebre: / Agli anziani che attendono la tua venuta: / A chi è nel dubbio e invoca la luce dello Spirito: / A chi ti offre la propria vita con generosità e gratuità: / Al povero che mette la sua speranza in te: / Alle persone che amano senza chiedere la ricompensa: / Ai malati che collaborano con te alla redenzione del mondo: /Ai bambini nati in quest'anno: / A chi pretende di averti conosciuto a sufficienza: / A chi non riconosce Gesù come tuo figlio: / A chi è ormai stanco di aspettare un segno da te: / A chi pensa di poter vivere anche senza di te: / Padre santo, che nel tuo Figlio ci hai dato la salvezza e la via per giungere a te, aiutaci a rivelare al mondo con la nostra vita, tutto l'amore che hai per l'umanità. Te lo chiediamo per Cristo nostro Signore. Amen.
</p>

<p>
<u>OFFERTORIO</u> / Accogli, Signore, i nostri doni in questo misterioso incontro tra la nostra povertà e la tua grandezza: noi ti offriamo le cose che ci hai dato, e tu donaci in cambio te stesso. Per Cristo nostro Signore.
</p>

<p>
<u>PREFAZIO</u> / <b>Cristo luce</b> / E' veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Nel mistero del Verbo incarnato è apparsa agli occhi della nostra mente la luce nuova del tuo fulgore, perché conoscendo Dio visibilmente, per mezzo di lui siamo conquistati all’amore delle realtà invisibili. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>PREFAZIO</u> / <b>Nell’incarnazione Cristo reintegra l’universo</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno, per Cristo Signore nostro. Nel mistero adorabile del Natale egli, Verbo invisibile, apparve visibilmente nella nostra carne, per assumere in sé tutto il creato e sollevarlo dalla sua caduta. Generato prima dei secoli, cominciò a esistere nel tempo, per reintegrare l’universo nel tuo disegno, o Padre, e ricondurre a te l’umanità dispersa. Per questo dono della tua benevolenza, uniti a tutti gli angeli, cantiamo esultanti la tua lode: Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>PREFAZIO</u> / <b>Il sublime scambio nell’incarnazione del Verbo</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno, per Cristo Signore nostro. In lui [oggi] risplende in piena luce il sublime scambio che ci ha redenti: la nostra debolezza è assunta dal Verbo, la natura mortale è innalzata a dignità perenne, e noi, uniti a te in comunione mirabile, condividiamo la tua vita immortale. Per questo mistero di salvezza, uniti ai cori degli angeli, proclamiamo esultanti la tua lode: Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Grazie alla tenerezza e misericordia del nostro Dio, verrà a visitarci un sole che sorge dall’alto. (Lc 1,78)
</p>

<p>
<u>COMMUNIO</u> / Ecco, egli è qui, come segno di contraddizione, affinché siano svelati i pensieri di molti cuori. (Lc 2,34-35)
</p>

<p>
<u>GRATIAS</u> / Dio onnipotente e misericordioso, fa' che la forza inesauribile di questi santi misteri ci sostenga in ogni momento della nostra vita. Per Cristo nostro Signore.
</p>


<hr>

<h5>PROFUNDIS</h5>

<p>
<u>EVANGELIZO</u> / San Giovanni XXIII (1881-1963), papa / Il giornale dell’anima, § 1958-1963 / "Ora lascia, o Signore, che il tuo servo vada in pace" / Dopo la mia prima messa sulla tomba di san Pietro, ecco le mani del Santo Padre Pio X, posate sul mio capo in benedizione di buon augurio per me e per l’inizio della mia  vita sacerdotale. E dopo più di mezzo secolo, ecco le mie mani stese sui cattolici – e non solo sui cattolici – del mondo intero, in gesto di paternità universale... Come san Pietro e i suoi successori, sono stato incaricato del governo dell’intera Chiesa di Cristo, una, santa, cattolica e apostolica. Tutte queste parole sono sacre e superano in modo inimmaginabile ogni esaltazione personale. Mi lasciano nel profondo della mia nullità, innalzato alla sublimità di un ministero che prevale su ogni grandezza e ogni dignità umane. / Quando, il 28 ottobre 1958, i cardinali della santa Chiesa romana mi hanno designato alla responsabilità del gregge universale di Cristo Gesù, a settantasette anni, si è diffusa la convinzione che sarei stato un papa di transizione. Invece, eccomi alla vigilia del mio quarto anno di pontificato e nella prospettiva di un solido programma da svolgere di fronte al mondo intero che guarda e aspetta. Quanto a me, mi trovo come san Martino che “non temeva di morire, né rifiutava di vivere”. / Devo sempre tenermi pronto a morire anche improvvisamente e a vivere per quanto piacerà al Signore di lasciarmi quaggiù. Sì, sempre. Alle soglie del mio ottantaquattresimo anno, devo tenermi pronto; sia a morire che a vivere. E in un caso come nell’altro, devo badare alla mia santificazione. Poiché dappertutto mi chiamano “Santo Padre”, come se questo fosse il mio primo titolo, ebbene, devo e voglio esserlo per davvero.
</p>

<p>
<u>EVANGELIZO</u> / 2020 / San Cipriano (ca 200-258) vescovo di Cartagine e martire / Trattato sulla mortalità, 2-3 / «Ora lascia... che il tuo servo vada in pace» / «Il regno di Dio è vicino» (Lc 21,31). Fratelli carissimi, il Regno di Dio è ormai vicino. Con la fine del mondo si annunciano la ricompensa della vita, la felicità della salvezza eterna, la sicurezza per sempre e la gioia del paradiso che una volta perdemmo. E già le realtà del cielo subentrano a quelle umane, le grandi alle piccole, le eterne alle temporanee. C'è forse da preoccuparsi, da temere il futuro?... Sta scritto che «Il giusto vivrà mediante la fede» (Rm 1,17). Se siete giusti, se vivete mediante la fede, se credete veramente in Gesù Cristo, perché non vi rallegrate di essere chiamati verso Cristo..., poiché siete forti della promessa di Dio e destinati a essere con Cristo? Prendete l'esempio del giusto Simeone: era veramente giusto e ha osservato con fedeltà i comandamenti di Dio. Un'ispirazione divina  gli aveva preannunziato che non sarebbe morto senza prima aver veduto Cristo, tanto che, quando Gesù bambino è andato al Tempio con sua madre, ha compreso, illuminato dallo Spirito Santo, che era nato il Salvatore, come gli era stato predetto; e vedendolo, ha capito che la sua morte era imminente. Tutto contento di questa prospettiva e sicuro ormai d'essere presto chiamato presso Dio, ha preso il bambino fra le braccia e ha esclamato benedicendo il Signore: "Ora lascia, o Signore, che il tuo servo vada in pace secondo la tua parola, perché i miei occhi hanno visto la tua salvezza". Provava così e testimoniava che davvero la pace di Dio appartiene ai suoi servitori, che essi gioiscono per la dolcezza della pace e della libertà quando, sottratti ai tormenti del mondo, raggiungono il rifugio e la sicurezza eterni... Solo allora l'anima trova la vera pace, il riposo completo, la sicurezza che non finisce mai.
</p>

<p>
<u>DIBRUNO</u> / Ora puoi lasciare che il tuo servo vada in pace / (1Gv 2,3-11; Sal 95,1-3.6; Lc 2,22-35) / Fin dal primo istante del suo concepimento, la vita di Gesù è presa in consegna dallo Spirito Santo. È lui che l’ha generata nel grembo della Vergine Maria ed è anche Lui che deve generarla in ogni altro cuore. Se lo Spirito non può entrare in un cuore, perché esso è nel peccato e non vi è alcuna volontà di conversione, quel cuore rimarrà in eterno senza Cristo Gesù. Se invece vi è uno spiraglio, anche una piccolissima fessura perché Lui possa entrare, sempre lui genera Cristo Gesù e la salvezza si compie, a condizione poi che quel cuore porti al compimento la sua piena maturazione e crescita come vero corpo del suo Redentore e Salvatore. Nella Nuova Alleanza lo Spirito Santo dovrà essere portato e dato al cuore attraverso l’annunzio della Parola dal discepolo di Gesù. Dato come Spirito di conversione, poi sarà dato dagli Apostoli del Signore come Spirito di santificazione, rigenerazione, nuova nascita, per una perfetta conformazione a Cristo nella vita e nella morte. Simeone è uomo giusto. Lo Spirito può entrare nel suo cuore. Entra e gli annunzia che non avrebbe visto la morte prima di aver incontrato il Cristo di Dio, il suo Messia. Promessa mai fatta a nessun altro uomo. Gesù viene portato nel tempio di Gerusalemme. Lo Spirito Santo spinge Simeone nella casa di Dio e gli fa riconoscere tra i molti bambini chi è il suo Cristo, il suo Messia. Lo prende tra le braccia e benedice il Signore per questa altissima grazia. Ora può morire nella pace. Sulla terra nulla ha più valore per lui. La sua vita ha raggiunto la piena sazietà. Ha visto l’atteso delle genti, la salvezza di Dio preparata da Lui davanti a tutti i popoli, la luce che dovrà rivelare il vero Dio al mondo, la gloria del suo popolo, Israele. Simeone sa chi è Gesù. Conosce la sua verità. Ha la perfetta scienza della sua missione. Questa purissima luce viene in Lui dallo Spirito di Dio. / Quando furono compiuti i giorni della loro purificazione rituale, secondo la legge di Mosè, portarono il bambino a Gerusalemme per presentarlo al Signore – come è scritto nella legge del Signore: Ogni maschio primogenito sarà sacro al Signore – e per offrire in sacrificio una coppia di tortore o due giovani colombi, come prescrive la legge del Signore. Ora a Gerusalemme c’era un uomo di nome Simeone, uomo giusto e pio, che aspettava la consolazione d’Israele, e lo Spirito Santo era su di lui. Lo Spirito Santo gli aveva preannunciato che non avrebbe visto la morte senza prima aver veduto il Cristo del Signore. Mosso dallo Spirito, si recò al tempio e, mentre i genitori vi portavano il bambino Gesù per fare ciò che la Legge prescriveva a suo riguardo, anch’egli lo accolse tra le braccia e benedisse Dio, dicendo: «Ora puoi lasciare, o Signore, che il tuo servo vada in pace, secondo la tua parola, perché i miei occhi hanno visto la tua salvezza, preparata da te davanti a tutti i popoli: luce per rivelarti alle genti e gloria del tuo popolo, Israele». Il padre e la madre di Gesù si stupivano delle cose che si dicevano di lui. Simeone li benedisse e a Maria, sua madre, disse: «Ecco, egli è qui per la caduta e la risurrezione di molti in Israele e come segno di contraddizione – e anche a te una spada trafiggerà l’anima –, affinché siano svelati i pensieri di molti cuori». / Ora è giusto che ognuno interroghi la sua coscienza e risponda con grande onestà. Conosciamo noi chi è Gesù? Abbiamo la perfetta scienza della sua verità divina e umana? Sappiamo qual è la sua missione? Abbiamo una fede così perfetta da confessare che solo Lui è il Cristo di Dio e nessun altro? Crediamo che Lui è il solo nome dato da Dio nel quale è stabilito che possiamo essere salvati? Siamo ancora convinti che ogni sua Parola è profezia che sempre si compie sulla terra e nei cieli? È giusto gridare che il cristiano oggi non possiede più questa fede in Cristo Signore. Poiché tutta la verità della Chiesa è dalla verità di Cristo e tutta la verità dell’uomo è dalla verità della Chiesa, se cade la vera fede in Cristo, cade la vera fede nella Chiesa, cade la vera fede nella salvezza da offrire all’uomo, che è salvezza in Cristo, con Cristo, per Cristo. Qual è la via perché la vera fede in Cristo sia testimoniata alle genti? Essa è una sola: quella che ci suggerisce Gesù nel Libro dell’Apocalisse dell’Apostolo Giovanni: “Il santo si santifichi ancora”. Chi crede, mai smetta di credere, anzi cresca di fede in fede e testimoni Cristo, confessandolo davanti agli uomini nella sua sempre più pura verità. Oggi è il singolo il responsabile, senza e con gli altri, sempre, ovunque. / Madre di Dio, Angeli, Santi, fateci testimoni della più pura verità e fede in Gesù. 
</p>

<p>
<u>DIBRUNO</u> / 2020 / I miei occhi hanno visto la tua salvezza (Lc 2,22-35) / Gesù è la salvezza di Dio per tutti i popoli. Così la profezia: “Ascoltatemi, o isole, udite attentamente, nazioni lontane; il Signore dal seno materno mi ha chiamato, fino dal grembo di mia madre ha pronunciato il mio nome. Ha reso la mia bocca come spada affilata, mi ha nascosto all’ombra della sua mano, mi ha reso freccia appuntita, mi ha riposto nella sua faretra. Mi ha detto: «Mio servo tu sei, Israele, sul quale manifesterò la mia gloria». Io ho risposto: «Invano ho faticato, per nulla e invano ho consumato le mie forze. Ma, certo, il mio diritto è presso il Signore, la mia ricompensa presso il mio Dio». Ora ha parlato il Signore, che mi ha plasmato suo servo dal seno materno per ricondurre a lui Giacobbe e a lui riunire Israele – poiché ero stato onorato dal Signore e Dio era stato la mia forza – e ha detto: «È troppo poco che tu sia mio servo per restaurare le tribù di Giacobbe e ricondurre i superstiti d’Israele. Io ti renderò luce delle nazioni, perché porti la mia salvezza fino all’estremità della terra». Così dice il Signore, il redentore d’Israele, il suo Santo, a colui che è disprezzato, rifiutato dalle nazioni, schiavo dei potenti: «I re vedranno e si alzeranno in piedi, i prìncipi si prostreranno, a causa del Signore che è fedele, del Santo d’Israele che ti ha scelto». Così dice il Signore: «Al tempo della benevolenza ti ho risposto, nel giorno della salvezza ti ho aiutato. Ti ho formato e ti ho stabilito come alleanza del popolo, per far risorgere la terra, per farti rioccupare l’eredità devastata, per dire ai prigionieri: “Uscite”, e a quelli che sono nelle tenebre: “Venite fuori”. Essi pascoleranno lungo tutte le strade, e su ogni altura troveranno pascoli. Non avranno né fame né sete e non li colpirà né l’arsura né il sole, perché colui che ha misericordia di loro li guiderà, li condurrà alle sorgenti d’acqua (Is 49.1-10). È verità immortale, eterna. Non c’è salvezza se non per Cristo. / La salvezza che è per Cristo, in Cristo, con Cristo, è il frutto della sua sofferenza, della sua croce, della sua passione espiatrice: “Egli è stato trafitto per le nostre colpe, schiacciato per le nostre iniquità. Il castigo che ci dà salvezza si è abbattuto su di lui; per le sue piaghe noi siamo stati guariti. Noi tutti eravamo sperduti come un gregge, ognuno di noi seguiva la sua strada; il Signore fece ricadere su di lui l’iniquità di noi tutti. Maltrattato, si lasciò umiliare e non aprì la sua bocca; era come agnello condotto al macello, come pecora muta di fronte ai suoi tosatori, e non aprì la sua bocca. Con oppressione e ingiusta sentenza fu tolto di mezzo; chi si affligge per la sua posterità? Sì, fu eliminato dalla terra dei viventi, per la colpa del mio popolo fu percosso a morte (Is 52,13-53,12). Gesù è salvezza perché espia e lava nel suo sangue il mondo. / Quando furono compiuti i giorni della loro purificazione rituale, secondo la legge di Mosè, [Maria e Giuseppe] portarono il bambino [Gesù] a Gerusalemme per presentarlo al Signore – come è scritto nella legge del Signore: «Ogni maschio primogenito sarà sacro al Signore» – e per offrire in sacrificio una coppia di tortore o due giovani colombi, come prescrive la legge del Signore. Ora a Gerusalemme c’era un uomo di nome Simeone, uomo giusto e pio, che aspettava la consolazione d’Israele, e lo Spirito Santo era su di lui. Lo Spirito Santo gli aveva preannunciato che non avrebbe visto la morte senza prima aver veduto il Cristo del Signore. Mosso dallo Spirito, si recò al tempio e, mentre i genitori vi portavano il bambino Gesù per fare ciò che la Legge prescriveva a suo riguardo, anch’egli lo accolse tra le braccia e benedisse Dio, dicendo: «Ora puoi lasciare, o Signore, che il tuo servo vada in pace, secondo la tua parola, perché i miei occhi hanno visto la tua salvezza, preparata da te davanti a tutti i popoli: luce per rivelarti alle genti e gloria del tuo popolo, Israele». Il padre e la madre di Gesù si stupivano delle cose che si dicevano di lui. Simeone li benedisse e a Maria, sua madre, disse: «Ecco, egli è qui per la caduta e la risurrezione di molti in Israele e come segno di contraddizione – e anche a te una spada trafiggerà l’anima -, affinché siano svelati i pensieri di molti cuori». / Il Vecchio Simeone nello Spirito Santo vede che in Cristo si compiono tutte le profezie. È per le sue piaghe che siamo guariti ed è per il suo sangue che siamo purificati. / Madre della Redenzione, Angeli, Santi, fate che crediamo nel mistero di Cristo Gesù. 
</p>

<p>
<u>SILVESTRINI</u> / 2020 / Ora lascia, o Signore! Anche la vergine immacolata, la madre del Cristo, si sottopone umilmente al rito della purificazione, lei che non aveva mai contratto nessuna impurità. Una indubbia lezione di umiltà. È ancora più significativa invece la presentazione al tempio del bambino Gesù. Prima che lo additasse al mondo Giovanni Battista come l'agnello che toglie il peccato dal mondo, sono gli stessi Maria e Giuseppe a presentarlo ufficialmente all'intera umanità. È un gesto sacerdotale quell'offerta, che troverà il pieno compimento ai piedi della croce, quando il bambino sarà la vittima di espiazione da presentare al Padre. Un uomo giusto e timorato di Dio, il vecchio Simeone, illuminato dallo Spirito Santo e certo, per quella luce divina, che non sarebbe morto senza aver prima veduto il Messia del Signore, prende tra le braccia il bambino e, traboccante di gioia, benedice Dio con il suo cantico. Ora che i suoi occhi hanno visto la "salvezza", non ha più nulla da chiedere a Dio e nulla ha ancora da sperare dalla vita, ora è pronto per andare nella pace eterna. Egli ha compreso che è sorta la luce attesa da tutte le genti, il messia è venuto. Si rivolge poi alla Madre santissima, a Maria: «Egli è qui per la rovina e la risurrezione di molti in Israele, segno di contraddizione perché siano svelati i pensieri di molti cuori. E anche a te una spada trafiggerà l'anima». In queste misteriose parole il Santo vecchio Simeone sintetizza la missione del Cristo, come ultima e suprema testimonianza dell'infinito amore misericordioso di Dio, segno di contraddizione per coloro che non comprenderanno quell'amore e svela poi il ruolo e compartecipazione piena della Madre al martirio del Figlio suo: per questo una spada le trafiggerà l'anima: avverrà ai piedi della croce.
</p>

<p>
<u>LOYOLA</u> / Il contrario dell’amore è il possesso. Chi ama si apre al dono, con fiducia e gioia. Chi è ripiegato su se stesso e sulle proprie paure non ha spazio per l’altro. Prima di ogni cosa, vede le proprie esigenze. E, così, anche gli atteggiamenti di affetto e tenerezza, possono celare il tentativo di legare e controllare. Come è difficile essere pienamente liberi e gratuiti nell’amore – specialmente se non si è fatta esperienza di questa libertà e di questa gratuità. Oggi ci viene ricordato che il dono del Signore sulla croce è stato preceduto dalla totale fiducia in Dio dei suoi genitori. Nel rispetto della tradizione del tempo, Maria e Giuseppe si recano al tempio. Tuttavia, questo atto non è pura formalità! Come un arco teso dal Padre, scagliano la vita del figlio verso l’umanità. Ecco il compimento della scrittura, il Signore è stato fedele alle sue promesse e Simeone può, finalmente, congedarsi. La salvezza si è manifestata e raggiungerà tutti gli uomini che si lasceranno toccare dal suo amore. In che occasione ho fatto esperienza dell’amore gratuito del Padre? In cosa chiedo totale fiducia nel Signore? Quali delle mie relazioni sono libere e liberanti? (Maria Pia S.)
</p>

<p>
<u>LOYOLA</u> / 2020 / Ho visto, Signore, la salvezza preparata per me dal tuo amore. Compiuti i passi della consapevolezza, proprio nel mio limite ho scorto la tua mano: in ogni difficoltà ero con te; in ogni difficoltà sei con me. E lasci che io vada in pace col compito unico di raccontare il tuo amore, di testimoniare in che modo il tuo amore mi ha trasformata, restituendomi a me stessa e riportando alla luce la mia bellezza originaria, opera delle tue mani. Allora lo racconto ancora, Signore: hai preparato per me una strada illuminata dal tuo amore, che accompagna e sostiene ogni mio passo e che mai lascia cadere nel vuoto un mio desiderio. Rivelati, Signore, e ogni mia sete di pienezza sarà soddisfatta; non nascondermi il tuo volto, Signore, mantieni la promessa: non vedrò la morte senza averti visto. E ogni giorno in realtà mantieni la tua promessa: sei con me. Nessun giorno è vuoto della tua presenza, nessun cuore manca del tuo amore, perché sei tu a riversarlo ed è proprio l’amore che ci doniamo l’un l’altro che testimonia la tua potenza. Ora puoi lasciare, Signore, che la tua serva riposi nel tuo amore. / In quale luogo della tua vita trovi riposo? Che strada scorgi, in queste giornate? In cosa il Signore ti dimostra la tua fedeltà? (Verena M.)
</p>

<p>
<u>BOSE</u> / Nella bontà e nella mitezza  / Colui che è veramente Signore e creatore di ogni cosa, l'invisibile Dio, egli stesso mandò dai cieli la verità e la parola santa e incomprensibile agli uomini e la stabilì saldamente nei loro cuori; e non mandò, come alcuni potrebbero immaginare, un servitore, un angelo, un arconte, uno di coloro che reggono le realtà terrestri o di coloro ai quali è affidato il governo delle realtà celesti, ma lo stesso autore e creatore dell'universo, per mezzo del quale creò i cieli e racchiuse il mare entro i suoi confini ... è lui che Dio ha inviato agli uomini. Forse, come qualcuno potrebbe pensare, [fece questo] per imporre tirannia, paura, spavento? No di certo! Lo ha inviato, invece, nella bontà e nella mitezza, come un re che invia suo figlio re; lo ha inviato come Dio; lo ha inviato come uomo agli uomini; lo ha inviato per salvare, per convincere e non per costringere; la costrizione non si addice a Dio. Lo ha inviato per chiamare, non per accusare; lo ha inviato per amare, non per giudicare (Gv 3,16-17) ... Nessun uomo ha visto o ha conosciuto [Dio] (Gv 1,18; 1Gv 4,12), ma egli stesso si è manifestato. E si è manifestato attraverso la fede, alla quale soltanto è consentito vedere Dio. Dio infatti, il padrone e il creatore di tutte le cose, colui che le ha fatte tutte e le ha disposte secondo un ordine, non solo si è mostrato pieno di amore per gli uomini, ma anche longanime. Sempre fu, è e sarà tale: benevolo, buono, senza ira e veritiero, il solo buono. Avendo concepito un progetto grande e inesprimibile, lo comunicò soltanto al Figlio. Finché dunque conservava e custodiva nel mistero il suo sapiente proposito, sembrava non interessarsi di noi e non preoccuparsene. Ma quando lo ebbe rivelato attraverso il suo Figlio amato ed ebbe manifestato ciò che fin da principio era stato preparato (Rm 16,25-26; Ef 3,4-12), ci offrì un tempo per ogni cosa: l'essere partecipi dei suoi doni, il vedere e il comprendere. Chi mai di noi se lo sarebbe aspettato? (A Diogneto 7-8) 
</p>

<p>
<u>FEGF</u> / Discorsi sul Cantico dei cantici, 2, §8 / Beato colui che ha visto la tua salvezza / San Bernardo nel dodicesimo secolo / O Ramo di Iesse, tu che sei un segno per i popoli (Is 11,10), quanti re e profeti hanno desiderato vedere te, ma non ti videro (Lc 10,24). Beato colui che nella sua vecchiaia è stato colmato del dono divino di vederti (Lc 2,30). Esultò nella speranza di vedere il segno, lo vide e se ne rallegrò (Gv 8,56). Ricevuto il bacio di pace, ha lasciato questo mondo, con la pace nel cuore, dopo aver proclamato che Gesù è nato per essere segno di contraddizione. E questo è quanto successe: appena apparso, il segno di pace è stato contraddetto – da coloro però che odiano la pace. Infatti egli è la pace per gli uomini di buona volontà (Lc 2,14), invece, per coloro che sono male intenzionati, è una pietra d’inciampo (Lc 2,34). Erode si turbò, insieme a tutta Gerusalemme. Il Signore venne fra la sua gente, «ma i suoi non l’hanno accolto» (Gv 1,11). Beati i poveri pastori che, vegliando nella notte, sono stati ritenuti degni di vedere questo segno! In quel tempo, già, egli si teneva nascosto a coloro che pretendevano essere saggi e prudenti, ma si rivelava agli umili (Mt 11,25). Ai pastori, l’angelo disse: «Questo per voi il segno» (Lc 2,12). Esso è per voi, gli umili e gli ubbidienti, per voi che non vi gloriate di scienza superba, ma vegliate giorno e notte meditando la legge di Dio (Sal 1,2). Ecco il segno per voi! Quello promesso dagli angeli, richiamato dai popoli, predetto dai profetti; ora Dio l’ha fatto e ve lo mostra… Questo dunque il segno per voi, ma segno di che cosa? Segno di perdono, di grazia, di pace, una pace che non avrà fine (Is 9,6). «Questo per voi il segno: un bambino avvolto in fasce, che giace in una mangiatoia». Ma Dio è in lui, riconciliando a sé il mondo… È il bacio di Dio, il mediatore fra Dio e gli uomini (1Tm 2,5), Gesù uomo e Cristo, che vive e regna per i secoli.
</p>

<p>
<u>FEGF</u> / «I miei occhi hanno visto la tua salvezza» del Cardinale John Henry Newman nel diciannovesimo secolo / «Subito entrerà nel suo tempio il Signore, che voi cercate» (Ml 3,1). Oggi ci viene ricordata l’azione silenziosa della Provvidenza di Dio. Gli avvenimenti previsti da lungo tempo si inseriscono tranquillamente nel corso del tempo; e nello stesso tempo, le visite del Signore rimangono improvvise e misteriose… Secondo ogni evidenza, non c’è, in questa scena, nulla di straordinario, nulla di impressionante; nel mondo, la gente come i genitori di questo bambino, così poveri, e questi due anziani, la guardiamo senza troppo interesse e passiamo oltre. Eppure si tratta della realizzazione solenne di una profezia antica e prodigiosa. Quel bambino portato in braccio, è il Salvatore del mondo, l’erede autentico, che viene sotto l’apparenza di uno sconosciuto, a visitare la propria casa. Il profeta aveva detto: «Chi sopporterà il giorno della sua venuta?» (Ml 3,2); eccolo che viene a prenderne possesso. Inoltre, il vegliardo Simeone viene ricolmato dei doni dello Spirito: gioia, azione di grazie, speranza, misteriosamente unite al timore, allo spavento e al dolore. Anche Anna diventa profetessa, e i testimoni ai quali si rivolge, sono proprio l’autentico Israele che attende con fede la redenzione del mondo secondo le promesse… «La gloria futura di questa casa sarà più grande di quella di una volta» aveva annunziato un altro profeta (Ag 2,9). Eccola, quella gloria: un bambino con i suoi genitori, due vegliardi e un’assemblea senza nome e senza scorta. «Il regno di Dio non viene in modo da attirare l’attenzione» (Lc 17,21). Tale è sempre stato, nelle sue visite, il modo di Dio… riguardo al mondo, il silenzio, l’imprevisto, la sorpresa, malgrado predizioni conosciute da tutti, quelle predizioni di cui la Chiesa vera afferra il senso e aspetta il compimento… Non può essere diverso. Gli avvertimenti di Dio sono chiari, eppure il mondo continua la sua corsa; impegnati nelle loro attività, gli uomini non sanno discernere il senso della storia. Considerano grandi avvenimenti come fatti senza importanza e misurano il valore delle realtà secondo una prospettiva del tutto umana… Il mondo rimane cieco, ma la Provvidenza nascosta di Dio si realizza giorno dopo giorno.
</p>


<hr>

<h5>HOMILY</h5>

<p>
2020 / MARTEDÌ 29 DICEMBRE – OTTAVA DI NATALE 
</p>

<p>
PRIMA LETTURA<br>
Conosce il Signore chi conosce la sua volontà. Conosce la volontà del Signore chi la osserva con purezza di cuore e rettitudine di coscienza.<br>
Il giusto, volendo entrare sempre di più nella conoscenza del Signore, chiede al suo Signore, che sia Lui a insegnargli le sue vie, a manifestargli i suoi decreti, a condurlo per i suoi sentieri.<br>
Insegnami, Signore, la via dei tuoi decreti e la custodirò sino alla fine. Dammi intelligenza, perché io custodisca la tua legge e la osservi con tutto il cuore.<br>
Guidami sul sentiero dei tuoi comandi, perché in essi è la mia felicità. Piega il mio cuore verso i tuoi insegnamenti e non verso il guadagno.<br>
Distogli i miei occhi dal guardare cose vane, fammi vivere nella tua via. Con il tuo servo mantieni la tua promessa, perché di te si abbia timore.<br>
Allontana l’insulto che mi sgomenta, poiché i tuoi giudizi sono buoni. Ecco, desidero i tuoi precetti: fammi vivere nella tua giustizia.<br>
Venga a me, Signore, il tuo amore, la tua salvezza secondo la tua promessa. A chi mi insulta darò una risposta, perché ho fiducia nella tua parola.<br>
Non togliere dalla mia bocca la parola vera, perché spero nei tuoi giudizi. Osserverò continuamente la tua legge, in eterno, per sempre.<br>
Camminerò in un luogo spazioso, perché ho ricercato i tuoi precetti. Davanti ai re parlerò dei tuoi insegnamenti e non dovrò vergognarmi.<br>
La mia delizia sarà nei tuoi comandi, che io amo. Alzerò le mani verso i tuoi comandi che amo, mediterò i tuoi decreti (Sal 119,33-48). <br>
Ora facciamo un ulteriore passaggio. Noi con Cristo nel battesimo diventiamo un solo corpo: Lui in noi. Noi in Lui. Non siamo due vite, ma una sola vita. Non siamo due viti, ma una sola vite.<br>
Le parole di Gesù sono divinamente chiare:<br>
Io sono la vite vera e il Padre mio è l’agricoltore. Ogni tralcio che in me non porta frutto, lo taglia, e ogni tralcio che porta frutto, lo pota perché porti più frutto. Voi siete già puri, a causa della parola che vi ho annunciato. <br>
Rimanete in me e io in voi. Come il tralcio non può portare frutto da se stesso se non rimane nella vite, così neanche voi se non rimanete in me. <br>
Io sono la vite, voi i tralci. Chi rimane in me, e io in lui, porta molto frutto, perché senza di me non potete far nulla. <br>
Chi non rimane in me viene gettato via come il tralcio e secca; poi lo raccolgono, lo gettano nel fuoco e lo bruciano. <br>
Se rimanete in me e le mie parole rimangono in voi, chiedete quello che volete e vi sarà fatto. In questo è glorificato il Padre mio: che portiate molto frutto e diventiate miei discepoli. <br>
Come il Padre ha amato me, anche io ho amato voi. Rimanete nel mio amore. <br>
Se osserverete i miei comandamenti, rimarrete nel mio amore, come io ho osservato i comandamenti del Padre mio e rimango nel suo amore. <br>
Vi ho detto queste cose perché la mia gioia sia in voi e la vostra gioia sia piena.<br>
Questo è il mio comandamento: che vi amiate gli uni gli altri come io ho amato voi (Gv 15,1-12).<br>
Se siamo in Cristo Gesù una sola vita e una sola vite, non possiamo produrre due frutti differenti.<br>
Lui produce amore, misericordia, redenzione, perdono, compassione e noi produciamo odio, vendetta, trasgressione dei comandamenti, ogni male verso il prossimo.<br>
Se siamo una sola vite, dobbiamo produrre una sola uva. Se siamo una sola vita, anche noi dobbiamo avere il suo stesso cuore.<br>
Se lui è morto per noi, per elevarci fino a Dio, anche noi dobbiamo morire per i nostri fratelli – che sono i suoi fratelli – per elevarli fino a Dio.<br>
Così la Lettera agli Ebrei:<br>
Poiché dunque i figli hanno in comune il sangue e la carne, anche Cristo allo stesso modo ne è divenuto partecipe, per ridurre all’impotenza mediante la morte colui che della morte ha il potere, cioè il diavolo, e liberare così quelli che, per timore della morte, erano soggetti a schiavitù per tutta la vita. <br>
Egli infatti non si prende cura degli angeli, ma della stirpe di Abramo si prende cura. <br>
Perciò doveva rendersi in tutto simile ai fratelli, per diventare un sommo sacerdote misericordioso e degno di fede nelle cose che riguardano Dio, allo scopo di espiare i peccati del popolo. <br>
Infatti, proprio per essere stato messo alla prova e avere sofferto personalmente, egli è in grado di venire in aiuto a quelli che subiscono la prova (Eb 2,14-18). <br>
Ecco il fondamento del vero amore, del vero servizio verso i fratelli. Come l’amore di Gesù per noi è stato un amore di vera redenzione, vera salvezza, vera elevazione fino a Dio, così anche il nostro amore verso i fratelli – nessuno escluso: ogni figlio di Adamo è nostro fratello – deve essere di vera redenzione, vera salvezza, vera elevazione fino a Dio.<br>
Cristo Gesù per i suoi fratelli ha dato la sua vita. Anche noi per i nostri fratelli dobbiamo dare la nostra vita.<br>
Siamo in Lui, per vivere con Lui, per offrirci a Lui, perché Lui faccia di noi un vero sacrificio di vera salvezza, vera redenzione, vera elevazione di ogni uomo al Padre suo, nello Spirito Santo. Questo è l’amore di Cristo. Questo dovrà essere l’amore del cristiano, in Cristo, con Cristo, per Cristo. 
</p>

<p>
LEGGIAMO 1Gv 2,3-11<br>
Da questo sappiamo di averlo conosciuto: se osserviamo i suoi comandamenti. <br>
Chi dice: «Lo conosco», e non osserva i suoi comandamenti, è bugiardo e in lui non c’è la verità. <br>
Chi invece osserva la sua parola, in lui l’amore di Dio è veramente perfetto. Da questo conosciamo di essere in lui. <br>
Chi dice di rimanere in lui, deve anch’egli comportarsi come lui si è comportato.<br>
Carissimi, non vi scrivo un nuovo comandamento, ma un comandamento antico, che avete ricevuto da principio. Il comandamento antico è la Parola che avete udito. <br>
Eppure vi scrivo un comandamento nuovo, e ciò è vero in lui e in voi, perché le tenebre stanno diradandosi e già appare la luce vera.<br>
Chi dice di essere nella luce e odia suo fratello, è ancora nelle tenebre. <br>
Chi ama suo fratello, rimane nella luce e non vi è in lui occasione di inciampo. <br>
Ma chi odia suo fratello, è nelle tenebre, cammina nelle tenebre e non sa dove va, perché le tenebre hanno accecato i suoi occhi.<br>
In questa stessa Prima Lettera ecco cosa dirà l’Apostolo Giovanni:<br>
In questo abbiamo conosciuto l’amore, nel fatto che egli ha dato la sua vita per noi; quindi anche noi dobbiamo dare la vita per i fratelli. <br>
Ma se uno ha ricchezze di questo mondo e, vedendo il suo fratello in necessità, gli chiude il proprio cuore, come rimane in lui l’amore di Dio? <br>
Figlioli, non amiamo a parole né con la lingua, ma con i fatti e nella verità (1Gv 3,16-18). <br>
La stessa verità, anche se con parole differenti, è insegnata dall’Apostolo Paolo:<br>
L’amore del Cristo infatti ci possiede; e noi sappiamo bene che uno è morto per tutti, dunque tutti sono morti. Ed egli è morto per tutti, perché quelli che vivono non vivano più per se stessi, ma per colui che è morto e risorto per loro. <br>
Cosicché non guardiamo più nessuno alla maniera umana; se anche abbiamo conosciuto Cristo alla maniera umana, ora non lo conosciamo più così. <br>
Tanto che, se uno è in Cristo, è una nuova creatura; le cose vecchie sono passate; ecco, ne sono nate di nuove.<br>
Tutto questo però viene da Dio, che ci ha riconciliati con sé mediante Cristo e ha affidato a noi il ministero della riconciliazione. 1<br>
Era Dio infatti che riconciliava a sé il mondo in Cristo, non imputando agli uomini le loro colpe e affidando a noi la parola della riconciliazione. <br>
In nome di Cristo, dunque, siamo ambasciatori: per mezzo nostro è Dio stesso che esorta. Vi supplichiamo in nome di Cristo: lasciatevi riconciliare con Dio. <br>
Colui che non aveva conosciuto peccato, Dio lo fece peccato in nostro favore, perché in lui noi potessimo diventare giustizia di Dio (2Cor 5,14-21). <br>
È questa la differenza tra l’amore in Cristo, con Cristo, per Cristo e l’amore senza Cristo, non con Cristo, non in Cristo, non per Cristo. L’amore in Cristo, per Cristo, con Cristo è un amore di vera salvezza, vera redenzione, dono di vita eterna.<br>
L’amore non in Cristo, non per Cristo non con Cristo è un amore di non vera salvezza, non vera redenzione, non dono di vita eterna. È un amore della terra per la terra.<br>
Non è un amore soprannaturale, ma solamente naturale. Non è un amore che è Dono del cuore del Padre, nel Figlio, per lo Spirito Santo, ma è un amore umano, intriso di peccato e di trasgressione dei comandamenti della Legge del Signore.<br>
Il cristiano è dono dell’amore del Padre, in Cristo, per lo Spirito Santo. Il suo è vero amore trinitario.
</p>

<p>
LETTURA DEL  VANGELO<br>
Il giusto, colui che cammina dietro il Signore, che è il suo Pastore, ha una certezza nel cuore: abiterà nella casa del Signore per lunghi giorni. <br>
Ascoltiamo le parole del Salmo: <br>
Il Signore è il mio pastore: non manco di nulla. Su pascoli erbosi mi fa riposare, ad acque tranquille mi conduce. Rinfranca l’anima mia,  mi guida per il giusto cammino a motivo del suo nome.<br>
Anche se vado per una valle oscura, non temo alcun male, perché tu sei con me. Il tuo bastone e il tuo vincastro mi danno sicurezza.<br>
Davanti a me tu prepari una mensa sotto gli occhi dei miei nemici. Ungi di olio il mio capo; il mio calice trabocca.<br>
Sì, bontà e fedeltà mi saranno compagne tutti i giorni della mia vita, abiterò ancora nella casa del Signore per lunghi giorni (Sal 23,1-6). <br>
Oggi vediamo Gesù, Maria, Giuseppe, il Vecchio Simeone che hanno come loro Pastore il Signore e abitano nella casa della sua Parola. <br>
Gesù, Maria e Giuseppe sono nel tempio del Signore in obbedienza alla Parola del Signore.<br>
Anche Simeone è nel tempio del Signore per mozione dello Spirito Santo.<br>
Quando si abita nella Parola del Signore, quando si obbedisce ad essa, sempre si è mossi e condotti dallo Spirito Santo, sempre il Signore è il nostro Pastore. Sempre Lui ci condurrà per i sentieri della sua volontà.<br>
Quando si è nella Parola del Signore e si è mossi dallo Spirito Santo, sempre Lui ci aiuta a vedere la storia con i suoi occhi.<br>
Come vede il Vecchio Simeone la vita o la storia di Gesù e di Maria?<br>
Simeone vede Gesù vera Luce venuta nel mondo per illuminare ogni uomo con la purissima verità del Padre.<br>
Alla sua luce ogni uomo potrà conoscere chi è il Padre, chi è il Signore, chi è Dio secondo divina ed eterna verità.<br>
Senza la sua luce nessuno mai potrà conoscere Dio. Questa profezia di Simeone sarà poi confermata da Gesù Signore:<br>
In quel tempo Gesù disse: «Ti rendo lode, Padre, Signore del cielo e della terra, perché hai nascosto queste cose ai sapienti e ai dotti e le hai rivelate ai piccoli. <br>
Sì, o Padre, perché così hai deciso nella tua benevolenza. Tutto è stato dato a me dal Padre mio; nessuno conosce il Figlio se non il Padre, e nessuno conosce il Padre se non il Figlio e colui al quale il Figlio vorrà rivelarlo.<br>
Venite a me, voi tutti che siete stanchi e oppressi, e io vi darò ristoro. Prendete il mio giogo sopra di voi e imparate da me, che sono mite e umile di cuore, e troverete ristoro per la vostra vita. Il mio giogo infatti è dolce e il mio peso leggero» (Mt 11,25-30). <br>
Chi è ancora Gesù? È il dono che il Signore ci ha fatto per mezzo del suo popolo Israele.<br>
Per questa ragione ogni credente in Cristo Gesù deve ogni giorno elevare una preghiera non solo  di ringraziamento e di benedizione per i figli di Abramo, ma anche deve chiedere al Signore che conceda loro la grazia di accogliere Gesù come loro Messia e Signore.<br>
Anche la Vergine Maria è vista da Simeone con gli occhi dello Spirito Santo. <br>
Lui vede la Madre di Dio con una spada che le trafigge l’anima. È la spada del dolore ai piedi della croce.<br>
Cristo è crocifisso nella sua carne, Maria è crocifissa nella sua anima. In Cristo anche Maria si offre al Padre per la salvezza di ogni uomo, tutti divenuti fratelli e suoi figli in Cristo Gesù.<br>
Vedere la storia con gli occhi dello Spirito è necessario per ogni uomo di Dio, ogni discepolo di Gesù.
</p>

<p>
LEGGIAMO IL TESTO DI Lc 2,22-35<br>
Quando furono compiuti i giorni della loro purificazione rituale, secondo la legge di Mosè, portarono il bambino a Gerusalemme per presentarlo al Signore – come è scritto nella legge del Signore: Ogni maschio primogenito sarà sacro al Signore – e per offrire in sacrificio una coppia di tortore o due giovani colombi, come prescrive la legge del Signore.<br>
Ora a Gerusalemme c’era un uomo di nome Simeone, uomo giusto e pio, che aspettava la consolazione d’Israele, e lo Spirito Santo era su di lui. <br>
Lo Spirito Santo gli aveva preannunciato che non avrebbe visto la morte senza prima aver veduto il Cristo del Signore. <br>
Mosso dallo Spirito, si recò al tempio e, mentre i genitori vi portavano il bambino Gesù per fare ciò che la Legge prescriveva a suo riguardo, anch’egli lo accolse tra le braccia e benedisse Dio, dicendo:<br>
«Ora puoi lasciare, o Signore, che il tuo servo vada in pace, secondo la tua parola,<br>
perché i miei occhi hanno visto la tua salvezza, preparata da te davanti a tutti i popoli: luce per rivelarti alle genti e gloria del tuo popolo, Israele».<br>
Il padre e la madre di Gesù si stupivano delle cose che si dicevano di lui. <br>
Simeone li benedisse e a Maria, sua madre, disse: «Ecco, egli è qui per la caduta e la risurrezione di molti in Israele e come segno di contraddizione – e anche a te una spada trafiggerà l’anima –, affinché siano svelati i pensieri di molti cuori».<br>
Ecco ancora cosa vede il Vecchio Simeone: vede Gesù come vero segno di contraddizione, perché siano svelati i pensieri di molti cuori. <br>
Dinanzi a Lui si svela la vera religione e la falsa, la vera adorazione di Dio e la falsa, la vera professione di fede e la falsa.<br>
Cristo Signore è la vera religione, la vera adorazione di Dio, la vera professione di fede, la vera luce, la purissima verità.<br>
Chi accoglie la sua testimonianza passa dalla falsità nella verità e dalle tenebre nella luce. Chi non l’accoglie, rimane nella sua falsità e nelle sue tenebre.<br>
Domani anche questo dirà Gesù: “Egli però, conosciuti i loro pensieri, disse loro: «Ogni regno diviso in se stesso cade in rovina e nessuna città o famiglia divisa in se stessa potrà restare in piedi. <br>
Ora, se Satana scaccia Satana, è diviso in se stesso; come dunque il suo regno potrà restare in piedi? E se io scaccio i demòni per mezzo di Beelzebùl, i vostri figli per mezzo di chi li scacciano? Per questo saranno loro i vostri giudici. <br>
Ma, se io scaccio i demòni per mezzo dello Spirito di Dio, allora è giunto a voi il regno di Dio. Come può uno entrare nella casa di un uomo forte e rapire i suoi beni, se prima non lo lega? Soltanto allora potrà saccheggiargli la casa. <br>
Chi non è con me è contro di me, e chi non raccoglie con me disperde” (Mt 12,25-30). <br>
La conferma di Gesù ad ogni parola proferita dal Vecchio Simeone attesta che veramente quest’uomo parla nello Spirito Santo.<br>
Madre del Signore, Donna trafitta nell’anima dalla spada della sofferenza ai piedi della croce, aiutaci a parlare sempre nello Spirito Santo e mai dalla carne.<br>
Oggi quasi tutti i discepoli di Gesù parlano dalla carne. Parlano dalla falsità e non dalla verità, dalle tenebre e non dalla luce. <br>
Madre di Dio, fa’ che questo mai più accada. Metti sulla nostra bocca la purissima verità del Figlio Tuo. Amen.  
</p>


<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
