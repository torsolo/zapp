<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Mercoledì della I settimana di Quaresima.
</p>

<p>
<u>ANTIFONA</u> / Ricordati, Signore, della tua misericordia e del tuo amore che è da sempre. Non trionfino su di noi i nemici. Da ogni angoscia salvaci, Dio d’Israele. (Sal 24,6.2.22)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Guarda, o Signore, il popolo a te consacrato, e fa’ che, mortificando il corpo con l’astinenza, si rinnovi con il frutto delle buone opere. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>I Niniviti si convertirono dalla loro condotta malvagia</b> / Dal libro del profeta Giona (Gio 3,1-10) / In quel tempo, fu rivolta a Giona questa parola del Signore: «Àlzati, va' a Nìnive, la grande città, e annuncia loro quanto ti dico». Giona si alzò e andò a Nìnive secondo la parola del Signore. Nìnive era una città molto grande, larga tre giornate di cammino. Giona cominciò a percorrere la città per un giorno di cammino e predicava: «Ancora quaranta giorni e Nìnive sarà distrutta». I cittadini di Nìnive credettero a Dio e bandirono un digiuno, vestirono il sacco, grandi e piccoli. Giunta la notizia fino al re di Nìnive, egli si alzò dal trono, si tolse il manto, si coprì di sacco e si mise a sedere sulla cenere. Per ordine del re e dei suoi grandi fu poi proclamato a Nìnive questo decreto: «Uomini e animali, armenti e greggi non gustino nulla, non pascolino, non bevano acqua. Uomini e animali si coprano di sacco e Dio sia invocato con tutte le forze; ognuno si converta dalla sua condotta malvagia e dalla violenza che è nelle sue mani. Chi sa che Dio non cambi, si ravveda, deponga il suo ardente sdegno e noi non abbiamo a perire!». Dio vide le loro opere, che cioè si erano convertiti dalla loro condotta malvagia, e Dio si ravvide riguardo al male che aveva minacciato di fare loro e non lo fece. / Parola di Dio.
</p>

<p>
<u>PSALMUS</u> / (Sal 50) <b>Tu non disprezzi, o Dio, un cuore contrito e affranto.</b> / Pietà di me, o Dio, nel tuo amore; nella tua grande misericordia cancella la mia iniquità. Lavami tutto dalla mia colpa, dal mio peccato rendimi puro. / Crea in me, o Dio, un cuore puro, rinnova in me uno spirito saldo. Non scacciarmi dalla tua presenza e non privarmi del tuo santo spirito. / Tu non gradisci il sacrificio; se offro olocàusti, tu non li accetti. Uno spirito contrito è sacrificio a Dio; un cuore contrito e affranto tu, o Dio, non disprezzi. 
</p>

<p>
<u>ACCLAMATIO</u> / Lode a te, o Cristo, re di eterna gloria! / Ritornate a me con tutto il cuore, dice il Signore, perché sono misericordioso e pietoso. (Gl 2,12-13) / Lode a te, o Cristo, re di eterna gloria!
</p>

<p>
<u>VANGELO</u> / <b>A questa generazione non sarà dato che il segno di Giona</b> / Dal Vangelo secondo  Luca (Lc 11,29-32) / In quel tempo, mentre le folle si accalcavano, Gesù cominciò a dire: «Questa generazione è una generazione malvagia; essa cerca un segno, ma non le sarà dato alcun segno, se non il segno di Giona. Poiché, come Giona fu un segno per quelli di Nìnive, così anche il Figlio dell'uomo lo sarà per questa generazione. Nel giorno del giudizio, la regina del Sud si alzerà contro gli uomini di questa generazione e li condannerà, perché ella venne dagli estremi confini della terra per ascoltare la sapienza di Salomone. Ed ecco, qui vi è uno più grande di Salomone. Nel giorno del giudizio, gli abitanti di Nìnive si alzeranno contro questa generazione e la condanneranno, perché essi alla predicazione di Giona si convertirono. Ed ecco, qui vi è uno più grande di Giona». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / O Signore, che non fai mancare la tua grazia a quelli che la cercano con cuore sincero, ascolta la preghiera della tua Chiesa, che vive nella città secolare dell'uomo. Preghiamo insieme e diciamo: <b>Mostraci il tuo volto, Signore.</b> / Perchè la Chiesa, maestra di verità, accompagni con la luce del suo insegnamento il cammino dell'uomo verso Dio. Preghiamo: / Perchè gli uomini, superando le tentazioni dell'ateismo e dell'indifferenza religiosa, chiedano umilmente a Dio di poter risolvere nella fede i grandi interrogativi della vita. Preghiamo: / Perchè i cristiani che soffrono la limitazione della libertà religiosa trovino, nell'impegno della Chiesa per i diritti dell'uomo, aiuto per la loro perseveranza. Preghiamo: / Perchè le comunità ecclesiali esprimano con appropriate iniziative pastorali la sollecitudine per chi ha abbandonato la pratica religiosa, o vive in situazioni irregolari. Preghiamo: / Perchè questa eucaristia, che supera infinitamente la grandezza di Giona e di Salomone, ci scuota dal nostro torpore, facendoci sentire l'urgenza della conversione e della riconciliazione. Preghiamo: / Per i catechisti incaricati dell'educazione religiosa nelle scuole. / Per i non credenti che cercano il dialogo e l'amicizia con la Chiesa. / O Dio, che porti a conversione coloro che ascoltano la tua Parola, fa' che, abbandonando ogni opera malvagia, osserviamo con gioia i tuoi comandamenti per meritare il dono della salvezza. Per Cristo nostro Signore. Amen.
</p>

<p>
<u>OFFERTORIO</u> / Ti offriamo, o Signore, i doni che ci hai dato perché siano consacrati al tuo nome; rendili per noi sacramento di salvezza<br>
e farmaco di vita immortale. Per Cristo nostro Signore.
</p>

<p>
<u>PREFAZIO</u> / <b>Il significato spirituale della Quaresima</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Ogni anno tu doni ai tuoi fedeli di prepararsi con gioia, purificati nello spirito, alla celebrazione della Pasqua, perché, assidui nella preghiera e nella carità operosa, attingano ai misteri della redenzione la pienezza della vita nuova in Cristo tuo Figlio, nostro salvatore. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Gioiscano quanti in te si rifugiano, o Signore: esultino senza fine perché tu sei con loro. (Sal 5,12) ♦ Come Giona fu un segno per quelli di Ninive, così il Figlio dell’uomo lo sarà per questa generazione. (Lc 11,29-32)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / O Dio, che sempre ci nutri con i tuoi sacramenti, per questi doni della tua bontà guidaci alla vita eterna. Per Cristo nostro Signore. / Orazione sul popolo ad libitum / Proteggi, o Signore, il tuo popolo e nella tua clemenza purificalo da ogni peccato, poiché nulla potrà nuocergli se sarà libero dal dominio del male. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / <br>
San Bernardo (1091-1153) monaco cistercense e dottore della Chiesa / Seconda omelia per il primo giorno della Quaresima, 2-3 ; PL 183, 172-174 / "Ritornate a me con tutto il cuore" (Gl 2,12) / "Convertitevi, dice il Signore, con tutto il cuore". Fratelli, se egli avesse detto: "Convertitevi" senza aggiungere altro, forse avremmo potuto rispondere: ecco fatto, puoi prescriverci qualcos'altro. Invece Cristo qui ci parla – se intendo bene – di una conversione spirituale che non si realizza in un giorno solo; anzi, potesse compiersi entro questa vita! Quindi sii attento a ciò che ami, a ciò che temi, a ciò che ti rallegra o ti addolora: vedrai che, a volte, sotto l'abito religioso, rimani un uomo di questo mondo. Infatti il cuore si concentra interamente su questi quattro sentimenti ed è rispetto ad essi che dobbiamo intendere le parole: "Convertitevi al Signore con tutto il cuore". Il tuo amore si converta in modo tale da non amare nulla se non il Signore, oppure da non amare nulla se non per Dio. Anche il tuo timore si rivolga verso di lui, perché ogni timore che ci fa temere qualcosa all'infuori di lui e non a causa di lui è cattivo. La tua gioia e la tua tristezza si convertano a lui; sarà così se soffrirai e ti rallegrerai soltanto in lui. Quindi, se ti affliggi per i tuoi peccati o per quelli del prossimo, fai bene e la tua tristezza è salutare. Se ti rallegri dei doni della grazia, questa tua gioia è santa e puoi gustarla in pace nello Spirito Santo. Devi rallegrarti, nell'amore di Cristo, della prosperità dei tuoi fratelli e compatire le loro sventure secondo questa parola: "Rallegratevi con quelli che sono nella gioia, piangete con quelli che sono nel pianto" (Rm 12, 15).
</p>

<p>
<u>EVANGELIZO-21</u> / Sant'Ireneo di Lione (ca130-ca 208) vescovo, teologo e martire / Contro le eresie III, 20,1; SC 34, 339 / Il segno di Giona / Generoso fu Dio il quale, venendo meno l’uomo, preordinò la vittoria che gli avrebbe resa per mezzo del Verbo. Infatti, poiché «la potenza trionfava nella debolezza» (2 Cor 12,9), il Verbo mostrava la bontà e la magnifica potenza di Dio. Infatti, come fu per il profeta Giona, è stato lo stesso per l’uomo. Dio ha permesso che costui fosse inghiottito dal mostro marino, non perché scomparisse e perisse totalmente, bensì affinché, dopo esser stato rigettato dal mostro, fosse più sottomesso a Dio e glorificasse maggiormente colui che gli concedeva tale salvezza insperata. Era anche per condurre gli abitanti di Ninive ad un fermo pentimento e convertirli a colui che poteva liberarli dalla morte, essendo stati loro stessi colpiti dal segno compiuto nella persona di Giona. (… ) Allo stesso modo, fin dal principio, Dio ha permesso che l’uomo fosse inghiottito dal grande mostro, autore della disubbidienza, non perché scomparisse e perisse totalmente, bensì perché Dio stava preparando in anticipo la salvezza compiuta dal suo Verbo per mezzo del « segno di Giona ». Questa Salvezza è stata preparata per coloro che avrebbero avuto per Dio gli stessi sentimenti di Giona, e li avrebbero confessati negli stessi termini: «Sono il servo del Signore e venero il Signore Dio del cielo, il quale ha fatto il mare e la terra» (Gn 1,9). Dio ha voluto che l’uomo, avendo ricevuto da lui una salvezza insperata, risuscitasse dai morti e glorificasse Dio dicendo con Giona: «Nella mia angoscia ho invocato il Signore ed egli mi ha esaudito; dal profondo degli inferi ho gridato e tu hai ascoltato la mia voce» (Gn 2,3). Dio ha voluto che l’uomo rimanesse sempre fedele a glorificarlo e a rendergli grazie incessantemente per la salvezza da lui ricevuta.
</p>

<p>
<u>DiBruno1</u> / <br>
Se non il segno di Giona / (Gio 3,1-10; Sal 50; Lc 11,29-32) / Anche se Giona è segno di Gesù Signore, la differenza tra l’antico profeta e il Cristo di Dio è grande, altamente grande. Giona rimase nel grembo del pesce per disobbedienza, per essersi rifiutato di recarsi a predicare in Ninive. Prima il Signore fece sì che venisse gettato in mare. Poi lo fece raccogliere dal grosso pesce e riportare a riva. Una volta sulla terra ferma, il Signore nuovamente gli comandò di andare a predicare nella città peccatrice e corrotta. Gesù invece rimase tre giorni e tre notti nel grembo della terra per la sua purissima obbedienza alla volontà del Padre suo. Il terzo giorno il Padre lo ha risuscitato e lo ha rivestito di gloria eterna. È differenza che va colta e messa in luce. Rimangono però i tre giorni di buio nel ventre della morte. / Ma il Signore dispose che un grosso pesce inghiottisse Giona; Giona restò nel ventre del pesce tre giorni e tre notti. Dal ventre del pesce Giona pregò il Signore, suo Dio, e disse: «Nella mia angoscia ho invocato il Signore ed egli mi ha risposto; dal profondo degli inferi ho gridato e tu hai ascoltato la mia voce. Mi hai gettato nell’abisso, nel cuore del mare, e le correnti mi hanno circondato; tutti i tuoi flutti e le tue onde sopra di me sono passati. Io dicevo: “Sono scacciato lontano dai tuoi occhi; eppure tornerò a guardare il tuo santo tempio”. Le acque mi hanno sommerso fino alla gola, l’abisso mi ha avvolto, l’alga si è avvinta al mio capo. Sono sceso alle radici dei monti, la terra ha chiuso le sue spranghe dietro a me per sempre. Ma tu hai fatto risalire dalla fossa la mia vita, Signore, mio Dio. Quando in me sentivo venir meno la vita, ho ricordato il Signore. La mia preghiera è giunta fino a te, fino al tuo santo tempio. Quelli che servono idoli falsi abbandonano il loro amore. Ma io con voce di lode offrirò a te un sacrificio e adempirò il voto che ho fatto; la salvezza viene dal Signore». E il Signore parlò al pesce ed esso rigettò Giona sulla spiaggia (Gio 2,1-11). / Giona si reca a Ninive, annunzia alla città un brevissimo messaggio da parte del Signore: “Ancora quaranta giorni e Ninive sarà distrutta”. La conversione è universale. Gesù viene, opera ogni miracolo e prodigio, la sua generazione è sorda alla sua Parola. Rifiuta di convertirsi. Non vuole ritornare nell’obbedienza al suo Signore. / Mentre le folle si accalcavano, Gesù cominciò a dire: «Questa generazione è una generazione malvagia; essa cerca un segno, ma non le sarà dato alcun segno, se non il segno di Giona. Poiché, come Giona fu un segno per quelli di Ninive, così anche il Figlio dell’uomo lo sarà per questa generazione. Nel giorno del giudizio, la regina del Sud si alzerà contro gli uomini di questa generazione e li condannerà, perché ella venne dagli estremi confini della terra per ascoltare la sapienza di Salomone. Ed ecco, qui vi è uno più grande di Salomone. Nel giorno del giudizio, gli abitanti di Ninive si alzeranno contro questa generazione e la condanneranno, perché essi alla predicazione di Giona si convertirono. Ed ecco, qui vi è uno più grande di Giona. / La regina di Saba viene da lontano per ascoltare Salomone, un uomo dotato di sapienza. Gesù è la Sapienza Eterna fattasi carne e la sua generazione lo deride. / La regina di Saba, sentita la fama di Salomone, dovuta al nome del Signore, venne per metterlo alla prova con enigmi. Arrivò a Gerusalemme con un corteo molto numeroso, con cammelli carichi di aromi, d’oro in grande quantità e di pietre preziose. Si presentò a Salomone e gli parlò di tutto quello che aveva nel suo cuore. Salomone le chiarì tutto quanto ella gli diceva; non ci fu parola tanto nascosta al re che egli non potesse spiegarle. La regina di Saba, quando vide tutta la sapienza di Salomone, la reggia che egli aveva costruito, i cibi della sua tavola, il modo ordinato di sedere dei suoi servi, il servizio dei suoi domestici e le loro vesti, i suoi coppieri e gli olocausti che egli offriva nel tempio del Signore, rimase senza respiro. Quindi disse al re: «Era vero, dunque, quanto avevo sentito nel mio paese sul tuo conto e sulla tua sapienza! Io non credevo a quanto si diceva, finché non sono giunta qui e i miei occhi non hanno visto; ebbene non me n’era stata riferita neppure una metà! Quanto alla sapienza e alla prosperità, superi la fama che io ne ho udita. Beati i tuoi uomini e beati questi tuoi servi, che stanno sempre alla tua presenza e ascoltano la tua sapienza! Sia benedetto il Signore, tuo Dio, che si è compiaciuto di te così da collocarti sul trono d’Israele, perché il Signore ama Israele in eterno e ti ha stabilito re per esercitare il diritto e la giustizia». (1Re 10,1-9). / Madre di Dio, Angeli, Santi, dateci una vera e sincera conversione alla Parola di Gesù. 
</p>

<p>
<u>DIBRUNO-21</u> / Se non il segno di Giona (Lc 11,29-32) / È detto nella Scrittura Santa che, dopo aver ricevuto dal Signore il comando di recarsi in Ninive a proclamare che la loro malvagità era giunta fino a Lui, Giona si rifiuta di obbedire e fugge lontano dal Signore a bordo di una nave. Una grande tempesta si abbatte sul mare e Giona confessa di essere lui la causa di un così grande male. Così prosegue il racconto: “I marinai gli dissero: «Che cosa dobbiamo fare di te perché si calmi il mare, che è contro di noi?». Infatti il mare infuriava sempre più. Egli disse loro: «Prendetemi e gettatemi in mare e si calmerà il mare che ora è contro di voi, perché io so che questa grande tempesta vi ha colto per causa mia». Quegli uomini cercavano a forza di remi di raggiungere la spiaggia, ma non ci riuscivano, perché il mare andava sempre più infuriandosi contro di loro. Allora implorarono il Signore e dissero: «Signore, fa’ che noi non periamo a causa della vita di quest’uomo e non imputarci il sangue innocente, poiché tu, Signore, agisci secondo il tuo volere». Presero Giona e lo gettarono in mare e il mare placò la sua furia. Quegli uomini ebbero un grande timore del Signore, offrirono sacrifici al Signore e gli fecero promesse. Ma il Signore dispose che un grosso pesce inghiottisse Giona; Giona restò nel ventre del pesce tre giorni e tre notti. Dal ventre del pesce Giona pregò il Signore, suo Dio, e disse: «Nella mia angoscia ho invocato il Signore ed egli mi ha risposto; dal profondo degli inferi ho gridato e tu hai ascoltato la mia voce. Mi hai gettato nell’abisso, nel cuore del mare, e le correnti mi hanno circondato; tutti i tuoi flutti e le tue onde sopra di me sono passati. Io dicevo: “Sono scacciato lontano dai tuoi occhi; eppure tornerò a guardare il tuo santo tempio”. Le acque mi hanno sommerso fino alla gola, l’abisso mi ha avvolto, l’alga si è avvinta al mio capo. Sono sceso alle radici dei monti, la terra ha chiuso le sue spranghe dietro a me per sempre. Ma tu hai fatto risalire dalla fossa la mia vita, Signore, mio Dio. Quando in me sentivo venir meno la vita, ho ricordato il Signore. La mia preghiera è giunta fino a te, fino al tuo santo tempio. Quelli che servono idoli falsi abbandonano il loro amore. Ma io con voce di lode offrirò a te un sacrificio e adempirò il voto che ho fatto; la salvezza viene dal Signore». E il Signore parlò al pesce ed esso rigettò Giona sulla spiaggia” (Gio 1,11-2,11). Come Giona rimane tre giorni e tre notti nel ventre del pesce, Gesù rimarrà tre giorni e tre notti nel grembo della morte. Poi risorgerà e sarà il segno della verità di ogni suo insegnamento. Nessuno esce dal ventre di un pesce e nessuno dal ventre della morte. / In quel tempo, mentre le folle si accalcavano, Gesù cominciò a dire: «Questa generazione è una generazione malvagia; essa cerca un segno, ma non le sarà dato alcun segno, se non il segno di Giona. Poiché, come Giona fu un segno per quelli di Nìnive, così anche il Figlio dell’uomo lo sarà per questa generazione. Nel giorno del giudizio, la regina del Sud si alzerà contro gli uomini di questa generazione e li condannerà, perché ella venne dagli estremi confini della terra per ascoltare la sapienza di Salomone. Ed ecco, qui vi è uno più grande di Salomone. Nel giorno del giudizio, gli abitanti di Nìnive si alzeranno contro questa generazione e la condanneranno, perché essi alla predicazione di Giona si convertirono. Ed ecco, qui vi è uno più grande di Giona». Ma vi è un altro segno che va messo in luce. Giona in Ninive non fece alcun segno. Disse solo pochissime parole: “Ancora quaranta giorni e Ninive sarà distrutta”. A queste parole tutta la città si è convertita. Neanche Salomone fece segni. La regina di Saba venne per ascoltare la sua sapienza. Gesù è più che Giona ed è più che Salomone. Gesù si è rivelato come vero uomo di Dio con segni, miracoli e prodigi mai visti o ascoltati prima. Gesù è la Sapienza Eterna fattasi carne. Giona e Salomone sono come la fiammella di uno stoppino quando l’olio sta ormai per esaurirsi dinanzi alla Luce divina, eterna, increata che è Gesù Signore. Eppure dinanzi a tanta sapienza e a tanti miracoli, il popolo rimase sordo, insensibile. Vuole i miracoli, ma non la conversione. Chiede la salvezza del corpo, ma non dell’anima e dello spirito. / Madre della Redenzione, Angeli, Santi, otteneteci la perfetta conversione al Vangelo. 
</p>

<p>
<u>SILVESTRINI-21</u> / I segni di Dio / Verranno da oriente e da occidente e ci passeranno avanti nel regno dei cieli... Già per la generazione di Gesù la salvezza è perenne, ma tanti non la vogliono riconoscere. Ed egli ha un nome proprio per loro: "generazione perversa e malvagia" che non coglie i veri segni della manifestazione di Dio pur così chiari. È Cristo stesso il segno per eccellenza del Padre, con la sua vita, la sua passione e la sua risurrezione. La cecità dinanzi alle manifestazioni di Dio è resa ancora più evidente dal fatto che i "lontani" invece sanno riconoscere la grandezza di quei segni, i vicini invece no. L'evangelista Luca ci dimostra le grandi mancanze del popolo di Israele. È un popolo cieco, sordo, muto..., un popolo che sta camminando nelle tenebre, nel buio. Guarda ma non vede, sente ma non ascolta, parla ma non dice, chiede ma non sa che cosa... Sembra rappresentare una vera confusione, un disordine. Chiede un ulteriore segno, vuole portare Gesù a livello dei maghi, per un'altra volta illudersi e non per fidarsi, non per credere. Tanti oggi cercano questa illusione. E spesso la trovano. Nella ricchezza pongono lo scopo della loro vita. Nella droga tanti giovani si fidano... L'alcool e il sesso diventino i segni chiari di ricerca ma sbagliata, di illusione, di non-vita ma di morte. Dio ha dato ad ogni uomo un segno di vita indelebile, un soffio di vita. Con questo dono l'uomo è chiamato a collaborare, a lavorare, a costruire il regno di Dio, a portare la buona notizia ovunque per salvare le anime lontane o smarrite. Dio non vuole la morte dell'uomo ma che si converta e viva. Il rifiuto, la fuga, la disobbedienza, l'egoismo, la chiusura di Giona della prima lettura di oggi, è stato trasformato dalla misericordia del Padre al suo perdono. "Dio vide le loro opere che cioè si erano convertiti e si impietosì, e si ravvide riguardo al male che aveva minacciato di fare". La Quaresima è il tempo favorevole, il tempo di conversione, della confessione. E' il momento di lasciarsi interpellare da Dio, che spesso trova in noi una risposta indifferente, mediocre, dinanzi alla grandezza del suo amore. È il tempo di cogliere appieno "il segno di Giona", cioè il passaggio di Dio, misericordioso, che vuole trasformare la nostra vita e portarla definitivamente verso la strada della santità e della piena realizzazione.
</p>

<p>
<u>LOYOLA1</u> / <br>
Gesù molto probabilmente si riferisce ai dottori della legge che non riuscivano a capire i segni del tempo, invocando un segno straordinario. Chiusi nel loro sistema, si sono creati un mondo tutto loro, dimenticando che Dio è il Dio della legge ma è anche il Dio delle sorprese, ovvero un Dio sempre nuovo. Come loro, anche noi continuiamo a cercare dei segni, quando non riusciamo a sentire la presenza del Signore nelle piccole cose del nostro quotidiano, soprattutto nelle relazioni. Siamo alla continua ricerca di segni e rischiamo di dimenticare che ci troviamo in cammino – e quando si è in cammino si trovano sempre cose nuove, cose che non si conoscono, da vivere con un cuore fedele al Signore. «Questa generazione cerca un segno, ma non le sarà dato alcun segno, se non il segno di Giona»: è il segno della risurrezione, della gloria, del fine verso il cui camminiamo. L’invito è dunque a riflettere su quanto siamo attaccati alle nostre cose o alle nostre idee e quanto invece siamo aperti al Dio delle cose nuove. Sono aperto alla novità? Quando cercando un segno ho dimenticato di guardare alla realtà? Quando mi sono lasciato sorprendere dal Signore? (Domenico Pugliese)
</p>

<p>
<u>LOYOLA-21</u> / Possiamo sbatterci contro ogni giorno, più volte, all’amore e… non vederlo, non riconoscerlo. Eppure il Segno c’è, ed è la presenza di Gesù in mezzo a noi, allora come ora. Ma siamo troppo impauriti, troppo preoccupati (e l’esame, e lo studio, e il lavoro, e la pandemia e la bolletta) a volte forse troppo annoiati per vederlo. Come in una qualsiasi relazione, anche nella fede, c’è un momento in cui ci è chiesto di fidarci. Non è un salto nel vuoto, ma nelle mani dell’Altro. Eppure, quante volte prima di saltare chiediamo conferme “Mi ami? E quanto mi ami?”, chiediamo segni: è un continuo mettere alla prova. E quanta frustrazione questo crea nell’Altro che non è mai abbastanza. Abbiamo costantemente bisogno di certezze, chiediamo all’altro di colmare quello spazio fra noi e lui, di fare lui ciò che dovremmo fare, invece, insieme. Perché ciascuna relazione, compresa quella di fede, è avanzare un passo alla volta, perdendo l’equilibrio per un attimo, fidandoci di chi ci sta di fronte. Possiamo anche scegliere di non rischiare, mai. E stare fermi e così morire, un pezzo alla volta. Ti fidi? / Di che cosa ho paura, nelle relazioni? Quali segni chiedo? Quali, già presenti, non riesco a vedere? Qual è il prossimo passo che mi impegno a fare in questa Quaresima? (Francesca Carraro)
</p>

<p>
<u>LettureBose</u> / Non lascerà che siate tentati oltre le vostre forze / Chi vuole diventare imitatore di Cristo, perché anche a lui avvenga di essere chiamato figlio di Dio, generato dallo Spirito santo, è bene che prima di ogni altra cosa sopporti di buon animo e con pazienza le tribolazioni che gli giungono, cioè le malattie del corpo, le offese da parte degli uomini e le insidie degli esseri invisibili. Dio, infatti, nel suo disegno consente che le anime siano provate da diverse tribolazioni perché si rivelino con certezza quelli che amano sinceramente il Signore. Il segno dato dai patriarchi e dai profeti, dagli apostoli, dai martiri di ogni tempo, non è stato altro se non quello di passare attraverso la via stretta delle tentazioni e delle tribolazioni e risultare così graditi a Dio. Dice la Scrittura: Figlio, se ti avvicini al Signore, prepara la tua anima alla tentazione, mantieni retto il tuo cuore e sii forte (Sir 2,1-2). E in un altro passo: "Tutto ciò che ti è offerto accoglilo come cosa buona sapendo che nulla avviene senza il Signore". L'anima che vuol piacere al Signore deve dunque attaccarsi alla pazienza e alla speranza più che a ogni altra cosa, poiché l'arte stessa del male è una sola, quella di rivestirci , di acedia nel tempo della tribolazione per allontanarci dalla speranza nel Signore. Ma Dio non ha mai permesso che l'anima che spera in lui sia vinta dalle tentazioni fino a disperare, perché Dio è fedele e non lascerà che siate tentati oltre le vostre forze, ma insieme alla tentazione darà anche la via d'uscita per poterla sopportare (1Cor 10,13), dice l'Apostolo. E il malvagio affligge l'anima non quanto lui vuole, ma quanto il Signore permette. Se gli uomini, infatti, non ignorano quale è il peso che può portare un mulo, un asino, un cammello, ma a ciascuno impongono il peso che può portare; se il ceramista sa con esattezza per quanto tempo i vasi devono essere lasciati nel fuoco, perché non accada che, se restano di più, si spezzino o, al contrario, se tolti prima del tempo, restino inutilizzabili; se tanta è l'intelligenza dell'uomo, quanto di più e infinitamente di più l'intelligenza di Dio conosce la misura di tentazione che ogni anima deve portare per divenire provata e adatta al regno dei cieli. (Pseudo-Macario, Parafrasi 129) 
</p>

<p>
<u>FEGF1</u> / «Ritornate a me con tutto il cuore» (Gl 2,12) San Bernardo nel dodicesimo secolo / «Convertitevi, dice il Signore, con tutto il cuore». Fratelli, se egli avesse detto: «Convertitevi» senza aggiungere niente, forse avremmo potuto rispondere: è fatto, puoi prescriverci un’altra cosa. Invece Cristo ci parla qui, se intendo bene, di una conversione spirituale, che non si fa in un solo giorno. Anzi, possa essere compiuta entro questa vita! Quindi sii attento a quello che ami, a quello che temi, a quello che ti rallegra o che ti contrista, e vedrai che, sotto l’abito religioso, rimani un uomo di mondo. Infatti, il cuore sta nella sua totalità in questi quattro sentimenti, ed è riguardo a loro che si devono intendere queste parole: «Convertitevi al Signore con tutto il cuore». Il tuo amore si converta, a tal punto da non amare nulla se non il Signore, oppure da non amare nulla se non per Dio. Anche il tuo timore si rivolga verso di lui, perché ogni timore che ci fa temere qualcosa fuori di lui e non a causa di lui è cattivo. La tua gioia e la tua tristezza si convertano verso di lui; così da soffrire o rallegrarti soltanto in lui. Quindi se ti affliggi per i tuoi peccati o per quelli del prossimo, fai bene e la tua tristezza è salutare. Se ti rallegri dei doni della grazia, questa tua gioia è santa e puoi gustarla in pace nello Spirito Santo. Devi rallegrarti, nell’amore di Cristo, della prosperità dei tuoi fratelli e compatire le loro sventure secondo questa parola: «Rallegratevi con quelli che sono nella gioia, piangete con quelli che sono nel pianto» (Rm 12, 15).
</p>

<p>
<u>FEGF2</u> / Contro le eresie III, 20,1; Il segno di Giona, Sant’Ireneo di Lione nel secondo secolo / Generoso fu Dio il quale, venendo meno l’uomo, preordinò la vittoria che gli avrebbe resa per mezzo del Verbo. Infatti, poiché «la potenza trionfava nella debolezza» (2 Cor 12,9), il Verbo mostrava la bontà e la magnifica potenza di Dio. Infatti, come fu per il profeta Giona, è stato lo stesso per l’uomo. Dio ha permesso che costui fosse inghiottito dal mostro marino, non perché scomparisse e perisse totalmente, bensì affinché, dopo esser stato rigettato dal mostro, fosse maggiormente sottomesso a Dio e glorificasse maggiormente colui che gli concedeva tale salvezza insperata. Era anche per condurre gli abitanti di Ninive ad un fermo pentimento e convertirli a colui che poteva liberarli dalla morte, essendo stati loro stessi colpiti dal segno compiuto nella persona di Giona… Allo stesso modo, fin dal principio, Dio ha permesso che l’uomo fosse inghiottito dal grande mostro, autore della disubbidienza, non perché scomparisse e perisse totalmente, bensì perché Dio stava preparando in anticipo la salvezza compiuta dal suo Verbo per mezzo del «segno di Giona». Questa Salvezza è stata preparata per coloro che avrebbero avuto per Dio gli stessi sentimenti di Giona, e li avrebbero confessati negli stessi termini: «Sono il servo del Signore e venero il Signore Dio del cielo, il quale ha fatto il mare e la terra» (Gn 1,9). Dio ha voluto che l’uomo, avendo ricevuto da lui una salvezza insperata, risuscitasse dai morti e glorificasse Dio dicendo con Giona: «Nella mia angoscia ho invocato il Signore ed egli mi ha esaudito; dal profondo degli inferi ho gridato e tu hai ascoltato la mia voce» (Gn 2,3). Dio ha voluto che l’uomo rimanesse sempre fedele a glorificarlo e a rendergli grazie incessantemente per la salvezza ricevuta da lui.
</p>

<p>
<u>MichaelDavideSemeraro</u> / Convertire... annunciare / La parola che il Signore rivolge a Giona diventa un monito per ciascuno di noi: «Alzati, va’ a Ninive, la grande città e annuncia loro quanto ti dico…» (Gio 3,2). Non bisogna dimenticare che il profeta si mette in cammino verso Ninive dopo aver fatto di tutto per andarsene il più lontano possibile dalla missione che gli veniva affidata. Forse dobbiamo sostare un poco sulla resistenza di Giona a farsi latore di un invito alla conversione che da parte dell’Altissimo è sincero: il Signore pensa veramente che gli abitanti di Ninive si potranno convertire. Questo indispettisce, dall’inizio alla fine del suo percorso resistente all’idea della misericordia, il povero Giona, che dovrà dapprima essere inghiottito da una balena e poi vedersi avvizzire la «pianta di ricino» che gli faceva non solo ombra ma persino compagnia in quel suo altezzoso tenersi in disparte da tutti con un senso di superiorità e di fastidio. È difficile per Giona digerire la misericordia come atteggiamento e come stile divino che, naturalmente, gli richiede una conversione del suo stesso stile di vita alla misericordia. Se seguiamo con attenzione il percorso personale di Giona ci rendiamo conto che, in realtà, quest’uomo più che annunciare qualcosa diventa egli stesso annuncio di un’esperienza possibile di fuga e di ritorno: è quella che ogni uomo e ogni donna vive nel suo dramma di relazione con Dio. Per questo il Signore Gesù reagisce in modo aspro alla richiesta di un «segno» (Lc 11,29) e in questo modo richiama l’attenzione su se stesso come «segno» da saper accogliere in qualità di annuncio e opportunità di conversione. La conclusione ci interpella severamente: «Nel giorno del giudizio, gli abitanti di Ninive si alzeranno contro questa generazione e la condanneranno, perché essi alla predicazione di Giona si convertirono. Ed ecco, qui vi è uno più grande di Giona» (Lc 11,32). La domanda si pone: “In che misura e perché Gesù è più grande di Giona?”. Le risposte possono essere molte e diverse ma ci piace pensare che il Signore Gesù, quale Verbo eterno del Padre venuto a vivere in mezzo a noi come noi, abbia fatto molta più strada di Giona per venirci incontro, e di questo talora noi rischiamo di non essere consapevoli. Inoltre anche noi, non solo gli abitanti della Ninive infedele del nostro cuore, siamo pure apostoli mandati ad annunciare alle “Ninivi” dei nostri giorni che il Signore non solo chiede, ma crede nella conversione di tutti e di ciascuno. Pertanto questo annuncio non è efficace se viene mediato da semplici banditori disincantati, ma esige dei testimoni appassionati. Mentre Giona s’imbarca a Tarsis per non essere complice della misericordia di un Dio troppo buono e per questo alquanto scomodo, il Signore Gesù si dirige decisamente a Gerusalemme e assume il dolore di appassire sulla croce pur di rivelare come l’amore può tutto e spera tutto. Invece di farsi inghiottire e sputare dalla balena, il Cristo sale sulla croce, che diventa l’amo cui il serpente antico abbocca fino a esserne vinto. Ora tocca a noi di scegliere se fuggire dalla misericordia o immergerci nello stile divino dell’amore, fino a lasciarci interamente purificare e cambiare dalla speranza del Padre per tutti i suoi figli, che dovrebbe diventare la nostra speranza fraterna: si può sempre cambiare… in meglio!
</p>

<p>
<u>RobertoPasolini</u> / (Alc)un segno / La reazione di Gesù nei confronti di quelle «folle» che «si accalcavano» (Lc 11,29) freneticamente attorno alla sua persona potrebbe sembrarci persino eccessiva, se non nei contenuti, almeno per quel tono perentorio di parlare che non sembra nemmeno cercare un dialogo: «In quel tempo, mentre le folle si accalcavano, Gesù cominciò a dire: “Questa generazione è una generazione malvagia; essa cerca un segno, ma non le sarà dato alcun segno, se non il segno di Giona”» (Lc 11,29). Con queste parole il Signore Gesù vuole forse lasciare intendere – a chi ha orecchi per ascoltare – non tanto che i segni siano superflui, ma che il segno più rilevante, per potersi orientare nel viaggio della vita e della fede, è già stato offerto da Dio attraverso la sua stessa presenza e il suo ministero profetico: «Ed ecco, qui vi è uno più grande di Salomone» (Lc 11,31). Dopo una prima settimana di cammino quaresimale, veniamo così sollecitati a chiederci che cosa, in realtà, stiamo chiedendo anche noi a questo tempo di conversione e, in fondo, cosa altro ci aspettiamo da Dio per favorire la maturazione del nostro carattere battesimale. Ciò che rischia sempre di sfuggire all’attenzione della nostra vigilanza interiore è il «perché» ci accalchiamo con grande fedeltà – magari facendo anche un po’ di «straordinari» in questi giorni di preparazione alla Pasqua – attorno al Signore per ricevere dalla sua misericordia qualcosa che ancora ci manca. Il tempo di Quaresima non deve scivolare via come un tempo per sentirci più buoni, o perlomeno un po’ meno cattivi, ma come l’occasione di approfondire le ragioni della nostra relazione con il Signore, il quale non desidera altro se non che impariamo a «sentire» la sua presenza come qualcosa di unico e di decisivo: «Ed ecco, qui vi è uno più grande di Giona» (Lc 11,32). Tra i due riferimenti al re sapiente e al singolare profeta – indicati da Gesù stesso come termini di paragone della sua presenza – la liturgia ci «costringe» a fare i conti con la figura di Giona e, in particolare, con l’inaspettato esito della sua laconica predicazione a Nìnive: «Ancora quaranta giorni e Nìnive sarà distrutta» (Gn 3,4). È un segno piccolo, possiamo immaginare anche piuttosto dimesso, quello della voce di Giona, che si mette ad annunciare la «parola del Signore» dopo aver fatto di tutto per sfuggirla o eluderla. Eppure, l’efficacia di questa parola profetica è così clamorosa che «i cittadini di Nìnive credettero a Dio» e il re emana addirittura un decreto di pubblica e solenne conversione: «Uomini e donne, armenti e greggi non gustino nulla, non pascolino, non bevano acqua. Uomini e animali si coprano di sacco e Dio sia invocato con tutte le forze; ognuno si converta dalla sua condotta malvagia e dalla violenza che è nelle sue mani» (Gn 3,7-8). Forse, nella pretesa di ulteriori segni da parte di Dio, tutti nascondiamo una certa reticenza a riconoscere quello che gli abitanti di Nìnive sembrano, invece, disposti ad ammettere con grande libertà interiore: la presenza di qualcosa di malvagio e violento proprio nelle nostre mani, sempre armate da un cuore capace di scivolare nel sospetto e nel giudizio verso gli altri. Eppure, non esiste altra via di reale conversione che partire dal riconoscimento di quello che siamo, per continuare a cercare il volto di Dio e scoprire quanto sia grande e fedele il dono della sua misericordia: «Chi sa che Dio non cambi, si ravveda, deponga il suo ardente sdegno e noi non abbiamo a perire!» (Gn 3,9). L’annuncio di un tempo di «quaranta giorni» per convertirci a Dio – come è lo spazio quaresimale in cui ci troviamo – non è da intendersi come una minaccia, ma come l’occasione di scrutare il suo mistero di amore nelle pieghe della nostra vita. Un tempo propizio per diventare sempre più autentici testimoni del fatto che Dio, verso di noi, è sempre pronto a convertire il suo sguardo di Padre: «Dio vide le loro opere, che cioè si erano convertiti dalla loro condotta malvagia, e Dio si ravvide riguardo al male che aveva minacciato di fare loro e non lo fece» (Gn 3,10).
</p>

<p>
<u>LuigiMariaEpicoco</u> / Compimento / Non è difficile creare massa intorno a noi. Basta sposare qualche slogan o dire ciò che la gente vuole sentirsi dire, ed è molto veloce il consenso che alza i numeri. Ma a Gesù non stanno a cuore le masse così. Vuole fare selezione, perché si accorge che è altissimo il rischio di seguirlo di pancia. Il Vangelo di oggi è un tentativo di fare questo: “Mentre le folle si accalcavano, Gesù cominciò a dire: «Questa generazione è una generazione malvagia; essa cerca un segno, ma non le sarà dato nessun segno fuorché il segno di Giona»”. Credere in rapporto a dei segni è un modo di essere cristiani molto diffuso ma che non conduce molto lontano. Infatti chi crede spinto dai segni, va sempre alla ricerca del sensazionale, delle forti emozioni, ma dimentica che il segno più grande Gesù ce l’ha dato sulla croce. Persino i suoi discepoli scappano tutti davanti all’esperienza della croce. “Poiché come Giona fu un segno per quelli di Nìnive, così anche il Figlio dell’uomo lo sarà per questa generazione. La regina del sud sorgerà nel giudizio insieme con gli uomini di questa generazione e li condannerà; perché essa venne dalle estremità della terra per ascoltare la sapienza di Salomone. Ed ecco, ben più di Salomone c’è qui. Quelli di Nìnive sorgeranno nel giudizio insieme con questa generazione e la condanneranno; perché essi alla predicazione di Giona si convertirono. Ed ecco, ben più di Giona c’è qui”. Gesù non è più una prefigurazione di ciò che accadrà, ma è il compimento di ciò che Dio ha promesso. Cercare qualcosa di diverso da Lui, significa perdere tempo, e pervertire il Suo messaggio. È come se Gesù volesse dire: la gente ha cambiato vita ascoltando la predicazione svogliata di un profeta come Giona, ma oggi voi ascoltate me che sono il Figlio di Dio e ne rimanete indifferenti. O ancora: la regina del Sud ha divorato chilometri di strada per sentire parlare Salomone con parole di buon senso, e oggi voi ascoltate me che sono la Sapienza di Dio e fate finta di non sentire. Saranno loro stessi a condannarvi.
</p>

<p>
<u>HomilyVoice-21</u> / PRIMA LETTURA / «Uomini e animali, armenti e greggi non gustino nulla, non pascolino, non bevano acqua. Uomini e animali si coprano di sacco, e Dio sia invocato con tutte le forze; ognuno si converta dalla sua condotta malvagia e dalla violenza che è nelle sue mani. Chi sa che Dio non cambi, si ravveda, deponga il suo ardente sdegno e noi non abbiamo a perire!». Quanto è potente la Parola del Signore quando essa è fatta risuonare al cuore degli uomini nella sua purezza di verità! Ninive non solo si ergerà contro la generazione nella quale è vissuto Gesù, si ergerà anche contro la nostra generazione cristiana, fatta di gente pavida, pusillanime, paurosa, convinta che la Parola di Gesù non debba essere più predicata. Ninive attesta alla nostra generazione che essa si salvò dalla catastrofe per la predicazione di Giona. Se Giona non avesse predicato, Ninive si sarebbe annientata allo stesso modo di Sodoma e Gomorra o come tutte le altre città un tempo floride, ma che oggi non esistono più perché devastate e cancellate dai loro peccati. Noi non predichiamo la Parola perché non crediamo più nell’Autore della Parola: il Padre dei cieli che riveste la sua Parola di onnipotenza di salvezza e di redenzione per la conversione dei cuori; Cristo Signore che colma il suo Vangelo della sua potentissima grazia capace di frantumare anche i cuori più induriti; lo Spirito Santo che illumina la Parola con la sua purissima verità e trafigge i cuori facendo sì che essi possano aderire alla Parola della predicazione. Ecco cosa rivela lo Spirito Santo per bocca dell’Apostolo Paolo: Io infatti non mi vergogno del Vangelo, perché è potenza di Dio per la salvezza di chiunque crede, del Giudeo, prima, come del Greco. In esso infatti si rivela la giustizia di Dio, da fede a fede, come sta scritto: Il giusto per fede vivrà (Rm 1,16-17). Quando si perde la vera fede in Dio Padre e in Dio Figlio e in Dio Spirito Santo, sempre si perderà la fede nel Vangelo, nella Parola. Se il nostro Dio nel suo mistero di unità e di trinità, di incarnazione e di redenzione, di salvezza e di vita eterna non è l’oggetto della fede, perché ormai oggetto della fede è solo la nostra volontà, mai vi potrà essere fede nella Parola della salvezza e se non vi è fede nella Parola neanche più la si annuncia. O rimettiamo la purezza della Parola e della verità contenuta nella parola come unico e solo cuore della nostra fede, o non ci potrà essere alcuna possibilità che il Vangelo possa venire predicato e insegnato secondo il comando ricevuto da Cristo Signore. Quanto siamo lontani dallo Spirito Santo che muoveva l’Apostolo Paolo perché si consumasse per il Vangelo! Infatti annunciare il Vangelo non è per me un vanto, perché è una necessità che mi si impone: guai a me se non annuncio il Vangelo! Se lo faccio di mia iniziativa, ho diritto alla ricompensa; ma se non lo faccio di mia iniziativa, è un incarico che mi è stato affidato. Qual è dunque la mia ricompensa? Quella di annunciare gratuitamente il Vangelo senza usare il diritto conferitomi dal Vangelo. Infatti, pur essendo libero da tutti, mi sono fatto servo di tutti per guadagnarne il maggior numero: mi sono fatto come Giudeo per i Giudei, per guadagnare i Giudei. Per coloro che sono sotto la Legge – pur non essendo io sotto la Legge – mi sono fatto come uno che è sotto la Legge, allo scopo di guadagnare coloro che sono sotto la Legge. Per coloro che non hanno Legge – pur non essendo io senza la legge di Dio, anzi essendo nella legge di Cristo – mi sono fatto come uno che è senza Legge, allo scopo di guadagnare coloro che sono senza Legge. Mi sono fatto debole per i deboli, per guadagnare i deboli; mi sono fatto tutto per tutti, per salvare a ogni costo qualcuno. Ma tutto io faccio per il Vangelo, per diventarne partecipe anch’io (1Cor 9,16-23). Se lo Spirito del Signore è in noi nella pienezza della sua verità, noi crediamo nel Vangelo e lo annunciamo al mondo intero. Se noi non crediamo più nel Vangelo e non lo annunciamo come unica e sola Parola di vita eterna, è segno che noi non siamo nello Spirito Santo e lo Spirito Santo non è in noi. Ma se lo Spirito Santo non è in noi, neanche il Padre e il Figlio sono in noi e neanche noi siamo nel Padre e nel Figlio. Ecco la sorgente della nostra separazione dalla Parola e dal Vangelo: ci siamo separati e dal Padre e dal Figlio e dallo Spirito Santo. Siamo privi dell’amore del Padre, della grazia di Cristo, della luce di verità dello Spirito Santo. Oggi l’antropologia atea ha preso il posto della teologia, la psicologia a soppiantato la cristologia, il pensiero dell’uomo ha oscurato la luce e la verità dello Spirito Santo. A questa antropologia e psicologia, a questo pensiero umano non serve il Vangelo. Essi bastano a loro stessi. Questa è la triste realtà dei nostri giorni.  Ecco i nuovi Dèi adorati dalla maggior parte dei cristiani: il Dio antropologia, il Dio psicologia, il Dio pensiero. Oggi occorrerebbe un nuovo Mosè, pieno di grande zelo per il suo Signore e Dio che venga, frantumi questi nostri Dèi e ci faccia trangugiare la cenere rimasta dalla loro distruzione attraverso il fuoco. Quando si fu avvicinato all’accampamento, vide il vitello e le danze. Allora l’ira di Mosè si accese: egli scagliò dalle mani le tavole, spezzandole ai piedi della montagna. Poi afferrò il vitello che avevano fatto, lo bruciò nel fuoco, lo frantumò fino a ridurlo in polvere, ne sparse la polvere nell’acqua e la fece bere agli Israeliti (Es 32,19-20). Attendendo che questo Mosè venga e distrugga questi Dèi creati oggi dai cristiani, a noi non resta che rimanere ancorati nella verità del nostro Dio e ricordare al mondo la Parola della nostra salvezza e redenzione, convinti che essa è vera potenza di Dio per la salvezza di chiunque crede, non perché noi diciamo la Parola, ma per la potenza di Spirito Santo che da essa si sprigiona. / LEGGIAMO Gn 3,1-10 / Fu rivolta a Giona una seconda volta questa parola del Signore: «Àlzati, va’ a Ninive, la grande città, e annuncia loro quanto ti dico». Giona si alzò e andò a Ninive secondo la parola del Signore. Ninive era una città molto grande, larga tre giornate di cammino. Giona cominciò a percorrere la città per un giorno di cammino e predicava: «Ancora quaranta giorni e Ninive sarà distrutta». I cittadini di Ninive credettero a Dio e bandirono un digiuno, vestirono il sacco, grandi e piccoli. Giunta la notizia fino al re di Ninive, egli si alzò dal trono, si tolse il manto, si coprì di sacco e si mise a sedere sulla cenere. Per ordine del re e dei suoi grandi fu poi proclamato a Ninive questo decreto: «Uomini e animali, armenti e greggi non gustino nulla, non pascolino, non bevano acqua. Uomini e animali si coprano di sacco, e Dio sia invocato con tutte le forze; ognuno si converta dalla sua condotta malvagia e dalla violenza che è nelle sue mani. Chi sa che Dio non cambi, si ravveda, deponga il suo ardente sdegno e noi non abbiamo a perire!». Dio vide le loro opere, che cioè si erano convertiti dalla loro condotta malvagia, e Dio si ravvide riguardo al male che aveva minacciato di fare loro e non lo fece. Giona si reca a Ninive. Percorre la città in lungo e in largo. Gli sono stati necessari tre giorni di cammino. Predica la Parola del Signore. Tutta la città si converte. Il Signore salva la città. Noi è da anni che stiamo predicando la parola dei nostri Dèi. Abbiamo consumato energie immani. Quali frutti stiamo raccogliendo? Per noi si applica la Parola del Profeta Isaia: Come una donna incinta che sta per partorire si contorce e grida nei dolori, così siamo stati noi di fronte a te, Signore. Abbiamo concepito, abbiamo sentito i dolori quasi dovessimo partorire: era solo vento; non abbiamo portato salvezza alla terra  e non sono nati abitanti nel mondo (Is 26,17-18). Urge svegliarsi, abbandonare questi nostri Dèi, prima che la nostra piaga diventi incurabile, senza più rimedio. È vero la nostra ferita è incurabile. Che il Signore venga in nostro soccorso e subito compia per noi la sua Parola detta per bocca del profeta Geremia: Così dice il Signore: La tua ferita è incurabile, la tua piaga è molto grave. Nessuno ti fa giustizia; per un’ulcera vi sono rimedi, ma non c’è guarigione per te. Ti hanno dimenticato tutti i tuoi amanti, non ti cercano più; poiché ti ho colpito come colpisce un nemico, con un castigo spietato, per la tua grande iniquità, perché sono cresciuti i tuoi peccati. Perché gridi per la tua ferita? Incurabile è la tua piaga. Ti ho trattato così  per la tua grande iniquità, perché sono cresciuti i tuoi peccati. Però quanti ti divorano saranno divorati, i tuoi oppressori andranno tutti in schiavitù; i tuoi saccheggiatori saranno saccheggiati, diverranno preda quanti ti hanno depredato. Curerò infatti la tua ferita e ti guarirò dalle tue piaghe – oracolo del Signore –,  poiché ti chiamano la ripudiata, o Sion, quella che nessuno ricerca. Così dice il Signore: Ecco, cambierò la sorte delle tende di Giacobbe e avrò compassione delle sue dimore. Sulle sue rovine sarà ricostruita la città e il palazzo sorgerà al suo giusto posto. Vi risuoneranno inni di lode, voci di gente in festa. Li farò crescere e non diminuiranno, li onorerò e non saranno disprezzati; i loro figli saranno come un tempo, la loro assemblea sarà stabile dinanzi a me, mentre punirò tutti i loro oppressori. Avranno come capo uno di loro, un sovrano uscito dal loro popolo; io lo farò avvicinare a me ed egli si accosterà. Altrimenti chi rischierebbe la vita per avvicinarsi a me?  Oracolo del Signore. Voi sarete il mio popolo e io sarò il vostro Dio. Ecco la tempesta del Signore, il suo furore si scatena; una tempesta travolgente turbina sul capo dei malvagi. Non cesserà l’ira ardente del Signore, finché non abbia compiuto e attuato i progetti del suo cuore. Alla fine dei giorni lo comprenderete pienamente! (Ger 30,12-24). Che il Signore abbia pietà della nostra molteplice idolatria e venga subito a visitarci. / LETTURA DEL  <u>VANGELO</u> / Nel giorno del giudizio, gli abitanti di Ninive si alzeranno contro questa generazione e la condanneranno, perché essi alla predicazione di Giona si convertirono. Ed ecco, qui vi è uno più grande di Giona. Giona in Ninive dice soltanto pochissime parole: “Ancora quaranta giorni e Ninive sarà distrutta”.  Tutta la città ascolta e si converte. Salomone aveva ricevuto dal Signore il dono della sapienza. La regina del Sud aveva sentito parlare della grande sapienza di quest’uomo ed era venuta da lontano per ascoltare una persona così sapiente. La regina di Saba, sentita la fama di Salomone, dovuta al nome del Signore, venne per metterlo alla prova con enigmi. Arrivò a Gerusalemme con un corteo molto numeroso, con cammelli carichi di aromi, d’oro in grande quantità e di pietre preziose. Si presentò a Salomone e gli parlò di tutto quello che aveva nel suo cuore. Salomone le chiarì tutto quanto ella gli diceva; non ci fu parola tanto nascosta al re che egli non potesse spiegarle. La regina di Saba, quando vide tutta la sapienza di Salomone, rimase senza respiro e disse al re: «Era vero, dunque, quanto avevo sentito nel mio paese sul tuo conto e sulla tua sapienza! Io non credevo a quanto si diceva, finché non sono giunta qui e i miei occhi non hanno visto; ebbene non me n’era stata riferita neppure una metà! Quanto alla sapienza e alla prosperità, superi la fama che io ne ho udita. Beati i tuoi uomini e beati questi tuoi servi, che stanno sempre alla tua presenza e ascoltano la tua sapienza! Sia benedetto il Signore, tuo Dio, che si è compiaciuto di te così da collocarti sul trono d’Israele, perché il Signore ama Israele in eterno e ti ha stabilito re per esercitare il diritto e la giustizia». Quindi ella si mise in viaggio e tornò nel suo paese con i suoi servi (1Re 10,1-13). Giona con una umilissima, semplice parola porta alla conversione una intera città. Salomone con una parola sapiente e intelligente, dono del Signore suo Dio, fa venire da lontano la regina del Sud. Né Giona però e né Salomone hanno compiuto un solo miracolo. Giona converte per la Parola. Salomone attrae per la sapienza. Viene Gesù, Lui non ha il dono della sapienza, Lui è la Sapienza Eterna del Padre che si è fatta carne. Lui non porta una parola di Dio al mondo, Lui è la Parola eterna del Padre venuta ad abitare in mezzo  a noi. Lui non solo opera miracoli, segni e prodigi, Lui è l’Onnipotenza Eterna del Padre. Per mezzo di Lui il Padre ha creato il cielo e la terra. Per mezzo di Lui oggi il Padre compie ogni miracolo, segno, prodigio. Per Lui i ciechi riacquistano la vista, gli zoppi camminano, i lebbrosi sono purificati, i sordi odono, i morti risuscitano, ai poveri è annunciato il Vangelo (Mt 11,5).  Dinanzi a Lui anche gli spiriti immondi tremano. Gesù è potente in parole ed opere più che Mosè. Più che ogni altro profeta mandato dal Signore prima della sua venuta. Dinanzi a tanta potenza di grazia, verità, luce, sapienza, non si può chiedere a Cristo Gesù un segno perché si creda in Lui. La sua presenza nel mondo è il segno dei segni. Il Padre è in Lui e Lui è nel Padre. Il Padre agisce per mezzo di Cristo senza che Lui gli ponga alcun limite: né di fede, né di amore, né di speranza, né limite di carenza di una qualche virtù. Il Padre può agire per mezzo di Lui perchè Gesù è più che l’argilla nelle mani del vasaio. Questa verità è l’asse portante di tutto il Vangelo secondo Giovanni: Gli disse Tommaso: «Signore, non sappiamo dove vai; come possiamo conoscere la via?». Gli disse Gesù: «Io sono la via, la verità e la vita. Nessuno viene al Padre se non per mezzo di me. Se avete conosciuto me, conoscerete anche il Padre mio: fin da ora lo conoscete e lo avete veduto». Gli disse Filippo: «Signore, mostraci il Padre e ci basta». Gli rispose Gesù: «Da tanto tempo sono con voi e tu non mi hai conosciuto, Filippo? Chi ha visto me, ha visto il Padre. Come puoi tu dire: “Mostraci il Padre”? Non credi che io sono nel Padre e il Padre è in me? Le parole che io vi dico, non le dico da me stesso; ma il Padre, che rimane in me, compie le sue opere. Credete a me: io sono nel Padre e il Padre è in me. Se non altro, credetelo per le opere stesse (Gv 14,5-11). Se Cristo Gesù è questa presenza di onnipotenza, grazia, verità, santità, amore, misericordia, redenzione, salvezza, perdono, giustizia del Padre, basta solo vedere Gesù e ogni suo istante – che agisca o non agisca non ha alcuna importanza – è manifestazione del Padre. Gesù è manifestazione del Padre quando parla e quando opera, ma anche quando non parla e quando non opera. La sua persona è il segno della presenza viva di Dio in Lui. L’uomo, essendo ad immagine di Dio, con tutto se stesso esiste per mostrare Dio più che il sole, la luna, le stelle, il cielo e la terra. Gesù non è ad immagine di Dio, Lui è l’immagine del Dio vivente. La presenza in mezzo a noi è visibilità del Dio Onnipotente ed eterno. È lui che ci ha liberati dal potere delle tenebre e ci ha trasferiti nel regno del Figlio del suo amore, per mezzo del quale abbiamo la redenzione, il perdono dei peccati. Egli è immagine del Dio invisibile, primogenito di tutta la creazione, perché in lui furono create tutte le cose nei cieli e sulla terra, quelle visibili e quelle invisibili: Troni, Dominazioni, Principati e Potenze. Tutte le cose sono state create per mezzo di lui e in vista di lui. Egli è prima di tutte le cose e tutte in lui sussistono. Egli è anche il capo del corpo, della Chiesa. Egli è principio, primogenito di quelli che risorgono dai morti, perché sia lui ad avere il primato su tutte le cose. È piaciuto infatti a Dio che abiti in lui tutta la pienezza e che per mezzo di lui e in vista di lui siano riconciliate tutte le cose, avendo pacificato con il sangue della sua croce sia le cose che stanno sulla terra, sia quelle che stanno nei cieli (Col 1,13-20). Vedere Cristo Gesù è vedere Dio. La sua sola presenza è manifestazione di Dio. È Lui il segno dei segni. Non occorrono segni per credere in Lui. Basta solo vederlo. Il sole è segno perché esiste.  Molto di più è segno Gesù perché esiste ed è presente in mezzo a noi. Il suo corpo è segno, il suo spirito è segno, la sua anima è segno, le sue mani sono segno, i suoi occhi sono segno, i suoi piedi sono segno, la sua voce è segno. Ogni molecola del suo corpo è segno della presenza del Padre in Lui. / LEGGIAMO IL TESTO DI Lc 11,29-32 / Mentre le folle si accalcavano, Gesù cominciò a dire: «Questa generazione è una generazione malvagia; essa cerca un segno, ma non le sarà dato alcun segno, se non il segno di Giona. Poiché, come Giona fu un segno per quelli di Ninive, così anche il Figlio dell’uomo lo sarà per questa generazione. Nel giorno del giudizio, la regina del Sud si alzerà contro gli uomini di questa generazione e li condannerà, perché ella venne dagli estremi confini della terra per ascoltare la sapienza di Salomone. Ed ecco, qui vi è uno più grande di Salomone. Nel giorno del giudizio, gli abitanti di Ninive si alzeranno contro questa generazione e la condanneranno, perché essi alla predicazione di Giona si convertirono. Ed ecco, qui vi è uno più grande di Giona. Come Giona era segno della presenza della Parola di Dio in lui, come anche Salomone era segno della presenza di Dio nella sua vita, così oggi il cristiano è chiamato ad essere segno della presenza di Cristo in lui. Se Cristo oggi è oltraggiato, disprezzato, ingiuriato, umiliato, condannato, inchiodato sulla croce del pensiero di idolatria del mondo, questo avviene perché il cristiano non è più segno visibile della presenza di Cristo nella sua vita. Come Cristo ha fatto risplendere nel mondo la presenza del Padre per mezzo della sua vita, così anche il cristiano oggi e sempre è chiamato a far risplendere la presenza di Cristo per mezzo della sua vita. La presenza di Cristo in lui, nel cristiano, dovrà essere presenza di luce, verità, giustizia, carità, fede, speranza, perdono, riconciliazione, pace, vera Parola di Dio, redenzione, salvezza, pienezza di Spirito Santo, purezza di opere e di parole. Ecco le armi che sempre il cristiano dovrà indossare se vuole essere segno di Cristo in mezzo agli uomini: La notte è avanzata, il giorno è vicino. Perciò gettiamo via le opere delle tenebre e indossiamo le armi della luce. Comportiamoci onestamente, come in pieno giorno: non in mezzo a orge e ubriachezze, non fra lussurie e impurità, non in litigi e gelosie. Rivestitevi invece del Signore Gesù Cristo e non lasciatevi prendere dai desideri della carne (Rm 13,12-14). Da parte nostra non diamo motivo di scandalo a nessuno, perché non venga criticato il nostro ministero; ma in ogni cosa ci presentiamo come ministri di Dio con molta fermezza: nelle tribolazioni, nelle necessità, nelle angosce, nelle percosse, nelle prigioni, nei tumulti, nelle fatiche, nelle veglie, nei digiuni; con purezza, con sapienza, con magnanimità, con benevolenza, con spirito di santità, con amore sincero, con parola di verità, con potenza di Dio; con le armi della giustizia a destra e a sinistra; nella gloria e nel disonore, nella cattiva e nella buona fama; come impostori, eppure siamo veritieri; come sconosciuti, eppure notissimi; come moribondi, e invece viviamo; come puniti, ma non uccisi; come afflitti, ma sempre lieti; come poveri, ma capaci di arricchire molti; come gente che non ha nulla e invece possediamo tutto! (2Cor 6,3-10). Oggi e fino al giorno della Parusia è il cristiano il segno della verità, della grazia, della salvezza, della redenzione, della giustizia, della santità di Cristo Signore. Se oggi il mondo disprezza e oltraggia Cristo Gesù la causa di ogni disprezzo e di ogni oltraggio è da cercare nel cristiano: è segno del mondo e del suo peccato e non più segno di Cristo e della sua luce. / Madre di Dio, Donna vestita del sole che è Cristo Gesù, sole di giustizia e di verità, di grazia e di amore, vieni in nostro soccorso. Aiutaci. Vogliono smettere di essere segno della presenza del mondo e della sua idolatria in noi. Vogliamo invece essere segno di Cristo e della sua grazia e verità. Tu ci otterrai ogni potenza di Spirito Santo e noi manifesteremo la bellezza di Cristo Gesù con la nostra vita. Amen.
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
