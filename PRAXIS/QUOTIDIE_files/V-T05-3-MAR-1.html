<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Martedì della V settimana del Tempo Ordinario.
</p>

<p>
<u>ANTIFONA</u> / Venite: prostrati adoriamo, in ginocchio davanti al Signore che ci ha fatti. È lui il Signore, nostro Dio. (Sal 94,6-7)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Custodisci sempre con paterna bontà la tua famiglia, Signore, e poiché unico fondamento della nostra speranza è la grazia che viene da te aiutaci sempre con la tua protezione. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Facciamo l'uomo a nostra immagine, secondo la nostra somiglianza</b> / Dal libro della Gènesi (Gn 1,20 - 2,4) / Dio disse: «Le acque brùlichino di esseri viventi e uccelli volino sopra la terra, davanti al firmamento del cielo». Dio creò i grandi mostri marini e tutti gli esseri viventi che guizzano e brùlicano nelle acque, secondo la loro specie, e tutti gli uccelli alati, secondo la loro specie. Dio vide che era cosa buona. Dio li benedisse: «Siate fecondi e moltiplicatevi e riempite le acque dei mari; gli uccelli si moltiplichino sulla terra». E fu sera e fu mattina: quinto giorno. Dio disse: «La terra produca esseri viventi secondo la loro specie: bestiame, rettili e animali selvatici, secondo la loro specie». E così avvenne. Dio fece gli animali selvatici, secondo la loro specie, il bestiame, secondo la propria specie, e tutti i rettili del suolo, secondo la loro specie. Dio vide che era cosa buona. Dio disse: «Facciamo l'uomo a nostra immagine, secondo la nostra somiglianza: domini sui pesci del mare e sugli uccelli del cielo, sul bestiame, su tutti gli animali selvatici e su tutti i rettili che strisciano sulla terra». E Dio creò l'uomo a sua immagine; a immagine di Dio lo creò: maschio e femmina li creò. Dio li benedisse e Dio disse loro: «Siate fecondi e moltiplicatevi, riempite la terra e soggiogatela, dominate sui pesci del mare e sugli uccelli del cielo e su ogni essere vivente che striscia sulla terra». Dio disse: «Ecco, io vi do ogni erba che produce seme e che è su tutta la terra, e ogni albero fruttifero che produce seme: saranno il vostro cibo. A tutti gli animali selvatici, a tutti gli uccelli del cielo e a tutti gli esseri che strisciano sulla terra e nei quali è alito di vita, io do in cibo ogni erba verde». E così avvenne. Dio vide quanto aveva fatto, ed ecco, era cosa molto buona. E fu sera e fu mattina: sesto giorno. Così furono portati a compimento il cielo e la terra e tutte le loro schiere. Dio, nel settimo giorno, portò a compimento il lavoro che aveva fatto e cessò nel settimo giorno da ogni suo lavoro che aveva fatto. Dio benedisse il settimo giorno e lo consacrò, perché in esso aveva cessato da ogni lavoro che egli aveva fatto creando. Queste sono le origini del cielo e della terra quando vennero creati. / Parola di Dio.
</p>

<p>
<u>PSALMUS</u> / (Sal 8) <b>O Signore, quanto è mirabile il tuo nome su tutta la terra!</b> / Quando vedo i tuoi cieli, opera delle tue dita, la luna e le stelle che tu hai fissato, che cosa è mai l'uomo perché di lui ti ricordi, il figlio dell'uomo, perché te ne curi? / Davvero l'hai fatto poco meno di un dio, di gloria e di onore lo hai coronato. Gli hai dato potere sulle opere delle tue mani, tutto hai posto sotto i suoi piedi. / Tutte le greggi e gli armenti e anche le bestie della campagna, gli uccelli del cielo e i pesci del mare, ogni essere che percorre le vie dei mari.
</p>

<p>
<u>ACCLAMATIO</u> / Alleluia, Alleluia / Piega il mio cuore, o Dio, verso i tuoi insegnamenti; donami la grazia della tua legge. (Sal 118) / Alleluia.
</p>

<p>
<u>VANGELO</u> / <b>Trascurando il comandamento di Dio, voi osservate la tradizione degli uomini</b> / Dal Vangelo secondo  Marco (Mc 7,1-13) / In quel tempo, si riunirono attorno a Gesù i farisei e alcuni degli scribi, venuti da Gerusalemme. Avendo visto che alcuni dei suoi discepoli prendevano cibo con mani impure, cioè non lavate - i farisei infatti e tutti i Giudei non mangiano se non si sono lavati accuratamente le mani, attenendosi alla tradizione degli antichi e, tornando dal mercato, non mangiano senza aver fatto le abluzioni, e osservano molte altre cose per tradizione, come lavature di bicchieri, di stoviglie, di oggetti di rame e di letti –, quei farisei e scribi lo interrogarono: «Perché i tuoi discepoli non si comportano secondo la tradizione degli antichi, ma prendono cibo con mani impure?». Ed egli rispose loro: «Bene ha profetato Isaìa di voi, ipocriti, come sta scritto: "Questo popolo mi onora con le labbra, ma il suo cuore è lontano da me. Invano mi rendono culto, insegnando dottrine che sono precetti di uomini". Trascurando il comandamento di Dio, voi osservate la tradizione degli uomini». E diceva loro: «Siete veramente abili nel rifiutare il comandamento di Dio per osservare la vostra tradizione. Mosè infatti disse: "Onora tuo padre e tua madre", e: "Chi maledice il padre o la madre sia messo a morte". Voi invece dite: "Se uno dichiara al padre o alla madre: Ciò con cui dovrei aiutarti è korbàn, cioè offerta a Dio", non gli consentite di fare più nulla per il padre o la madre. Così annullate la parola di Dio con la tradizione che avete tramandato voi. E di cose simili ne fate molte». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Siamo stati creati a immagine di Dio e consacrati, attraverso il battesimo, ad essere suo tempio santo. Preghiamo il Signore perché ci aiuti a vivere la nostra appartenenza a lui, cercando sempre il suo volere. Diciamo: <b>Padre nostro e Signore nostro, ascoltaci!</b> / Aiuta, Signore, gli uomini a riconoscerti come creatore e padre, vivendo nel rispetto delle tue leggi e nell'amore reciproco. Preghiamo: / Fà, o Signore, che la Chiesa ti sia sempre fedele, e sappia distinguere il vero messaggio del vangelo dai precetti che vengono dagli uomini. Preghiamo: / Illumina, o Signore, chi non sente il bisogno di conoscerti e di amarti, perché scopra l'ardente desiderio di te che hai messo nel cuore di ogni uomo. Preghiamo: / Guida, o Signore, questa nostra comunità nel suo cammino verso di te, in modo che, nella fedeltà alla tradizione, sia sempre aperta alla novità del tuo Spirito. Preghiamo: / Non permettere, o Signore, che nel nostro cuore si annidino l'ipocrisia e l'arroganza, ma orientaci verso una fede semplice e rispettosa. Preghiamo: / Insegnaci, Signore, a pregare con semplicità. / Aiutaci a santificare la domenica, giorno a te consacrato. / O Signore, Padre santo, accogli le suppliche che indegnamente ti presentiamo: purifica i nostri cuori, rendili semplici e umili perché la nostra preghiera ti sia gradita. Te lo chiediamo nel nome di Gesù Cristo che vive e regna nei secoli dei secoli. Amen.
</p>

<p>
<u>OFFERTORIO</u> / Signore Dio nostro, il pane e il vino, che hai creato a sostegno della nostra debolezza, diventino per noi sacramento di vita eterna. Per Cristo nostro Signore.
</p>

<p>
<u>COMMUNIO</u> / Ringraziamo il Signore per il suo amore, per le sue meraviglie a favore degli uomini, perché ha saziato un animo assetato, un animo affamato ha ricolmato di bene. (Sal 106,8-9) ♦ Beati quelli che sono nel pianto: saranno consolati. Beati quelli che hanno fame e sete della giustizia: saranno saziati. (Mt 5,5-6)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / O Dio, che ci hai resi partecipi di un solo pane e di un solo calice, fa' che uniti al Cristo in un solo corpo portiamo con gioia frutti di vita eterna per la salvezza del mondo. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / <br>
San [Padre] Pio da Pietrelcina (1887-1968) cappuccino / "Questo popolo mi onora con le labbra ma il suo cuore è lontano da me" / La preghiera, è un cuore a cuore con Dio... L'orazione fatta bene tocca il cuore di Dio e lo incita ad esaudirci; quando preghiamo, rivolgiamoci verso Dio con tutto il nostro essere: i nostri pensieri, il nostro cuore... Il Signore si lascerà persuadere e verrà in nostro aiuto. Prega e spera. Non agitarti; l'agitazione non giova a nulla. Dio è misericordioso e ascolterà la tua preghiera. La preghiera è la nostra migliore arma: è la chiave che apre il cuore di Dio. Devi rivolgerti a Gesù non tanto con le labbra quanto con il cuore.
</p>

<p>
<u>EVANGELIZO-21</u> / Imitazione di Cristo, trattato spirituale del XV secolo, Libro II, cap 5-6 / «Questo popolo mi onora con le labbra ma il suo cuore è lontano da me» / Non ci accorgiamo neppure di essere così ciechi interiormente: facciamo il male e, cosa ancora peggiore, ci andiamo scusando. Talora siamo mossi dalla passione, e la prendiamo per zelo; rimproveriamo negli altri piccole cose e passiamo sopra a quelle più grosse, commesse da noi. Avvertiamo con prontezza, e pesiamo ben bene ciò che gli altri ci fanno soffrire, ma non ci accorgiamo di quanto gli altri soffrono per causa nostra. Chi riflettesse bene e a fondo su se stesso, non giudicherebbe severamente gli altri. L'uomo interiore, prima di occuparsi di altre cose, guarda dentro di sé; e, intento diligentemente a se stesso, è portato a tacere degli altri. Solamente se starai zitto sugli altri, guardando specialmente a te stesso, giungerai a una vera e devota interiorità. (...) L'anima che ama Dio disprezza tutto ciò che sia inferiore a Dio. Conforto dell'anima e vera letizia del cuore è soltanto Dio, l'eterno, l'incommensurabile, colui che riempie di sé l'universo. (...) Dolce riposo sarà il tuo, se il cuore non avrà nulla da rimproverarti. Non rallegrarti se non quando avrai fatto del bene. I cattivi non godono mai di una vera letizia e non sentono mai la pace dell'anima, giacché « non c'è pace per gli empi »(Is 57,21). (...) Chi ha la coscienza pulita, si sentirà facilmente contento e tranquillo. Tu non sei maggiormente santo se ricevi delle lodi, né maggiormente cattivo se ricevi dei rimproveri; sei quello che sei, e non puoi essere ritenuto più grande di quanto tu non sia agli occhi di Dio. Se fai attenzione a quello che tu sei in te stesso, interiormente, non baderai a ciò che possano dire di te gli uomini. «L'uomo vede in superficie, Dio invece vede nel cuore» (1Sam 16,7).
</p>

<p>
<u>DiBruno1</u> / <br>
E di cose simili ne fate molte / (Gen 1,20-2,4a; Sal 8; Mc 7,1-13) / Se il Signore condanna il solenne culto che viene celebrato nel suo tempio santo, perché non frutto della perfetta obbedienza ai suoi Comandamenti, può gradire la tradizione degli antichi che si costruisce sull’eliminazione della stessa Legge e dei suo Comandamenti, sui quali l’Alleanza è stata stipulata? Le parole di Isaia manifestano tutto il disgusto del Signore verso un culto celebrato come coltre per nascondere il peccato, che è universale disobbedienza alla sua volontà, opposizione alla sua Parola. / «Perché mi offrite i vostri sacrifici senza numero? – dice il Signore. Sono sazio degli olocausti di montoni e del grasso di pingui vitelli. Il sangue di tori e di agnelli e di capri io non lo gradisco. Quando venite a presentarvi a me, chi richiede a voi questo: che veniate a calpestare i miei atri? Smettete di presentare offerte inutili; l’incenso per me è un abominio, i noviluni, i sabati e le assemblee sacre: non posso sopportare delitto e solennità. Io detesto i vostri noviluni e le vostre feste; per me sono un peso, sono stanco di sopportarli. Quando stendete le mani, io distolgo gli occhi da voi. Anche se moltiplicaste le preghiere, io non ascolterei: le vostre mani grondano sangue. Lavatevi, purificatevi, allontanate dai miei occhi il male delle vostre azioni. Cessate di fare il male, imparate a fare il bene, cercate la giustizia, soccorrete l’oppresso, rendete giustizia all’orfano, difendete la causa della vedova». «Su, venite e discutiamo – dice il Signore. Anche se i vostri peccati fossero come scarlatto, diventeranno bianchi come neve. Se fossero rossi come porpora, diventeranno come lana. Se sarete docili e ascolterete, mangerete i frutti della terra. Ma se vi ostinate e vi ribellate, sarete divorati dalla spada, perché la bocca del Signore ha parlato» (Is 1,11-20). / Ai tempi di Gesù si era andati ben oltre. Non si agiva ignorando i Comandamenti del Signore, si lavorava per eludere la stessa Legge. Mentre anticamente uno poteva avere un rimorso e convertirsi, con scribi e farisei, questo rimorso veniva annullato, perché aggirando la Parola del Signore, ognuno credeva di essere nella giustizia, nella verità, nella luce. Non ci si lavava le mani prima di prendere cibo, si veniva accusati di grave trasgressione della tradizione. Si peccava. Si eliminava un Comandamento neanche veniva in mente che non era quella la volontà di Dio. Gesù lo dice con molta chiarezza: “E di cose simili ne fate molte”. Si pagava la decima del cumino, della menta o di altre erbe, ma si trascurava la giustizia, la misericordia, la fedeltà. / Si riunirono attorno a lui i farisei e alcuni degli scribi, venuti da Gerusalemme. Avendo visto che alcuni dei suoi discepoli prendevano cibo con mani impure, cioè non lavate – i farisei infatti e tutti i Giudei non mangiano se non si sono lavati accuratamente le mani, attenendosi alla tradizione degli antichi e, tornando dal mercato, non mangiano senza aver fatto le abluzioni, e osservano molte altre cose per tradizione, come lavature di bicchieri, di stoviglie, di oggetti di rame e di letti, quei farisei e scribi lo interrogarono: «Perché i tuoi discepoli non si comportano secondo la tradizione degli antichi, ma prendono cibo con mani impure?».  Ed egli rispose loro: «Bene ha profetato Isaia di voi, ipocriti, come sta scritto: Questo popolo mi onora con le labbra, ma il suo cuore è lontano da me. Invano mi rendono culto, insegnando dottrine che sono precetti di uomini. Trascurando il comandamento di Dio, voi osservate la tradizione degli uomini». E diceva loro: «Siete veramente abili nel rifiutare il comandamento di Dio per osservare la vostra tradizione. Mosè infatti disse: Onora tuo padre e tua madre, e: Chi maledice il padre o la madre sia messo a morte. Voi invece dite: “Se uno dichiara al padre o alla madre: Ciò con cui dovrei aiutarti è korbàn, cioè offerta a Dio”, non gli consentite di fare più nulla per il padre o la madre. Così annullate la parola di Dio con la tradizione che avete tramandato voi. E di cose simili ne fate molte». / Gesù vuole che si faccia un netta distinzione tra ciò che è Parola del Signore e ciò che è realizzazione personale della Parola, tra ciò che è decreto degli uomini e ciò che invece è Vangelo. Quanto viene da Dio è immodificabile nei secoli. Quanto viene dagli uomini non può mai avere valore di legge, a meno che non sia chiara, anzi evidentissima attuazione della Parola del Signore. Vale anche per noi la regola che alla Parola nulla si aggiunge e nulla si toglie, essendo la Legge di Dio perfetta. L’attenzione dovrà essere somma per tutti i “traduttori” in regole della Parola di Cristo Gesù. / Madre di Dio, Angeli, Santi, fate che mai eludiamo la Parola con le nostre tradizioni.
</p>

<p>
<u>DIBRUNO-21</u> / Per osservare la vostra tradizione (Mc 7,1-13) / Fin dalla prima sua parola, il profeta Isaia denuncia un culto senza alcuna verità in esso: «Perché mi offrite i vostri sacrifici senza numero? – dice il Signore. Sono sazio degli olocausti di montoni e del grasso di pingui vitelli. Il sangue di tori e di agnelli e di capri io non lo gradisco. Quando venite a presentarvi a me, chi richiede a voi questo: che veniate a calpestare i miei atri? Smettete di presentare offerte inutili; l’incenso per me è un abominio, i noviluni, i sabati e le assemblee sacre: non posso sopportare delitto e solennità. Io detesto i vostri noviluni e le vostre feste; per me sono un peso, sono stanco di sopportarli. Quando stendete le mani, io distolgo gli occhi da voi. Anche se moltiplicaste le preghiere, io non ascolterei: le vostre mani grondano sangue. Lavatevi, purificatevi, allontanate dai miei occhi il male delle vostre azioni. Cessate di fare il male, imparate a fare il bene, cercate la giustizia, soccorrete l’oppresso, rendete giustizia all’orfano, difendete la causa della vedova» (Is 1,11-17). Man mano che il profeta parla al suo popolo, rivela ad esso che tutta la sua vita non è gradita al Signore, perché fatta di non obbedienza alla sua Parola, alla sua Legge, alla sua Alleanza. Il Signore una cosa sola vuole dal suo popolo: che obbedisca ad ogni sua Parola. Tutto è nella Parola e tutto deve avvenire nell’obbedienza alla Parola. Se non si obbedisce alla Parola, nulla ha valore presso Dio. Senza obbedienza, Dio non è il Signore dell’uomo. È questa verità che non valeva solo per ieri, vale per oggi e per sempre. Ogni uomo è del Signore. Ma quando è del Signore? Quando compie la sua volontà. Quando obbedisce al suo Dio? Quando gli presta il culto dell’ascolto e della sottomissione. / In quel tempo, si riunirono attorno a Gesù i farisei e alcuni degli scribi, venuti da Gerusalemme. Avendo visto che alcuni dei suoi discepoli prendevano cibo con mani impure, cioè non lavate - i farisei infatti e tutti i Giudei non mangiano se non si sono lavati accuratamente le mani, attenendosi alla tradizione degli antichi e, tornando dal mercato, non mangiano senza aver fatto le abluzioni, e osservano molte altre cose per tradizione, come lavature di bicchieri, di stoviglie, di oggetti di rame e di letti – quei farisei e scribi lo interrogarono: «Perché i tuoi discepoli non si comportano secondo la tradizione degli antichi, ma prendono cibo con mani impure?». Ed egli rispose loro: «Bene ha profetato Isaia di voi, ipocriti, come sta scritto: “Questo popolo mi onora con le labbra, ma il suo cuore è lontano da me. Invano mi rendono culto, insegnando dottrine che sono precetti di uomini”. Trascurando il comandamento di Dio, voi osservate la tradizione degli uomini». E diceva loro: «Siete veramente abili nel rifiutare il comandamento di Dio per osservare la vostra tradizione. Mosè infatti disse: “Onora tuo padre e tua madre”, e: “Chi maledice il padre o la madre sia messo a morte”. Voi invece dite: “Se uno dichiara al padre o alla madre: Ciò con cui dovrei aiutarti è korbàn, cioè offerta a Dio”, non gli consentite di fare più nulla per il padre o la madre. Così annullate la parola di Dio con la tradizione che avete tramandato voi. E di cose simili ne fate molte». / La vera adorazione che il Signore ha chiesto al suo popolo è l’obbedienza alla sua Parola. Non però solo obbedienza alla Parola ascoltata presso il Sinai, il giorno in cui fu stipulata l’Alleanza, ma obbedienza ad ogni Parola successiva che il Signore avrebbe fatto risuonare per mezzo dei suoi profeti. Sappiamo che la lunga permanenza nel deserto a questo serviva: perché Israele imparasse ad ascoltare il Signore, che come un pastore guidava il suo popolo verso la terra promessa. Sempre il Signore è il Pastore e sempre Lui va ascoltato. Farisei e scribi invece hanno sostituito l’ascolto del loro Pastore con la pratica di una tradizione fatta di precetti di uomini. Questa tradizione ha escluso Dio sia come vero Pastore e anche come Dio e Signore del popolo. Al posto della Parola di Dio vi era la parola degli uomini, alla quale andava data ogni obbedienza, anche quando essa annullava la Legge dell’Alleanza e ogni Parola data da Dio per mezzo dei suoi profeti. Quella degli scribi era una religione da idolatri e immorali. Fu questa religione ad inchiodare Cristo Gesù sulla croce. Un idolatra non ama il vero Dio. In nome del suo idolo uccide tutti coloro che portano il vero Dio. / Madre della Redenzione, Angeli, Santi, fate che mai diveniamo idolatri e immorali.
</p>

<p>
<u>SILVESTRINI-21</u> / La fede / Sentiamo nel vangelo l'ennesima provocazione di Gesù da parte dei farisei: "E' valida ancora la tradizione mosaica? - perché vediamo che i tuoi discepoli, che sono ebrei come noi, non la osservano". La fede che ci viene richiesta è una fede che deve avere strettissimo contatto con la vita quotidiana, anzi è la fede che fa agire, pensare, parlare in maniera degna delle vocazione che abbiamo ricevuto. Oggi Gesù richiama proprio quanti negano questi reali e imprescindibili legami tra fede e opere di ogni giorno. Già il profeta diceva: "questo popolo mi onora solo con le labbra". Per noi cristiani non ci può essere religione autentica senza azione, fede e amore. "La fede senza le opere è morta", diceva l'Apostolo. Da qui si avrà che anche le azioni quotidiane potranno diventare culto interiore a Dio Padre e continuazione della nostra preghiera. Non può essere diversamente, visto che l'uomo è stato creato a immagine di Dio, perciò Gesù ci richiama ad avere gli stessi sentimenti di Dio, Padre e creatore, a percorrere le stesse vie di Gesù suo Figlio.
</p>

<p>
<u>LOYOLA1</u> / <br>
Oggi vediamo Gesù lottare e scontrarsi apertamente, per mostrarci come siamo tante volte preoccupati da cose che, in fondo, non hanno un grande valore e ci distolgono da ciò che c’è di più autentico e profondo nella nostra vita. Diamo importanza a gesti superficiali, ci perdiamo un sacco di tempo, ma, alla fin fine, ciò che conta davvero è il precetto del cuore, il precetto dell’amore, quello che tocca i nostri desideri e la nostra capacità di entrare in relazione profonda col prossimo. I farisei dietro a tutte le loro leggi arzigogolate nascondevano l’incapacità di entrare in relazione vera, con l’uomo e con Dio. A volte siamo così preoccupati di salvare la formalità esteriore, che ne rimaniamo ingessati. È come essere dei burattini, ingabbiati da tante regole e regolette. Come a certi pranzi o cene formali, dove non si può essere se stessi: seduti a una tavola perfettamente imbandita, vestiti bene, non si può fare una sbavatura, ma non si costruisce neppure nulla di vero con le altre persone. Gesù ci invita a saperci fermare, abbandonare le maschere, prendere tempo per una relazione vissuta più in profondità, fatta di dialoghi, sguardi, presenza fisica. Prenderci anche del tempo di silenzio per pregare, dare respiro alla nostra interiorità di fronte a Dio, coi nostri desideri. Allora quel cuore, che tante volte è distante da Dio perché preoccupato da gesti superficiali, ritorna a Lui, trova ciò che veramente conta ed è essenziale. Quali sono quei gesti ripetitivi, formali e non importanti che mi preoccupano eccessivamente e che per me divengono una fuga dall’andare all’essenziale e al cuore delle cose? Riesco, nella frenesia delle giornate, a prendermi e difendere un tempo per la preghiera col Signore? Quale relazione desidero curare, dedicandole momenti autentici che diano la possibilità di andare in profondità? (Daniele Ferron SJ)
</p>

<p>
<u>LOYOLA-21</u> / Gesù, com’è bello vederti così autentico e unito. Sono venuti a studiarti fin da Gerusalemme, i farisei, e ora sono lì in piedi che vi guardano. Ma tu sei sereno e attorno a te i discepoli possono continuare a essere se stessi, senza maschere. Si mangia e si sta bene insieme come sempre: a nessuno è venuto in mente di trasformare casa vostra e i vostri comportamenti in qualcosa di più “perfetto”, così “nessuno può avere niente da ridire”. Io cambio eccome, a seconda di chi ho davanti, e quando mi sento addosso degli occhi che giudicano, trasmetto tutto meno che serenità. Donami la tua pace e la tua libertà. Tu senti chiaramente che la Parola di Dio parla di te e del mondo che hai attorno, che Isaia ha pregato e scritto per te, verità di cuore e di vita che si compiono nel tuo tempo. Io spesso mi sento lontanissimo dalla tua parola, penso che alla fine i problemi veri sono altri, e che quello che trovo in questo libro scritto più di duemila anni fa non può entrarci nulla. Donami la tua sapienza. A volte, come i farisei, mi metto così tanto di impegno a risolvere tutto e cercare di essere giusto e impeccabile che neanche mi accorgo davvero di cosa hanno bisogno quelli che vivono con me. Tu sai che l’unica chiave d’ingresso per la giustizia e la felicità sono le relazioni. Fammi semplice come te. / In quali situazioni rischio di diventare falso per compiacere le persone con cui sono? Ci sono momenti in cui fede e vita mi sembrano cose completamente diverse? Per che cosa oggi ho bisogno di semplicità e sapienza che vengono dall’alto? (Comunità Centro Poggeschi)
</p>

<p>
<u>LettureBose</u> / Che cosa renderò al Signore per tutto quello che mi ha dato? / Il beato Paolo, ammirando la grandezza del dono divino, diceva: E chi è all'altezza di queste cose? (2Cor 2,16). Dio, infatti, ha liberato il mondo con il sangue del nostro Salvatore, ha permesso che gli inferi fossero calpestati per mezzo della morte del Salvatore e ha aperto le porte del cielo preparando una via senza ostacoli per coloro che salgono. Perciò uno dei santi, riflettendo su questo dono, ma non essendo in grado di rendere il contraccambio al Signore, diceva: Che cosa renderò al Signore per tutto quello che mi ha dato? (Sal 115 [1 16],3 [12]) ... Dio ama un animo grato, sia quando non riponiamo fiducia in noi stessi, sia quando offriamo le nostre anime al Signore, come hanno fatto anche i santi, perché non viviamo più per noi stessi, ma per il Signore che è morto per noi. Così si comportò anche il beato Paolo che diceva: Sono crocifisso con Cristo. Non sono più io che vivo, è Cristo che vive in me (Gal 2,19-20). Certamente, miei amati, dobbiamo rinunciare alle realtà materiali e perseverare soltanto in quelle del nostro Salvatore. Il momento presente ci chiede di non proferire soltanto parole, ma di imitare gli uomini santi anche con le azioni. Li imitiamo quando riconosciamo colui che è morto e non viviamo per noi stessi, ma Cristo vive in noi e contraccambiamo il Signore con tutte le nostre forze. Se anche restituiamo qualcosa, non diamo nulla di nostro, ma ciò che abbiamo ricevuto da lui. I suoi doni egli li chiede in dono da noi. Per questo dice: "Le mie offerte sono i miei doni" (Nm 28,2), cioè: "Ciò che mi date l'avevate prima ricevuto da me". I doni di Dio sono qualunque virtù e il santo timore di lui. Queste cose offriamo al Signore e quando saremo saldi nel timore di lui, celebreremo per lui la festa insieme ai doni con cui ci ha santificato. (Atanasio di Alessandria, Lettere festali 5,3-4) 
</p>

<p>
<u>FEGF1</u> / «Il suo cuore è lontano da me» Beata Teresa di Calcutta nel ventesimo secolo / Lasciare  che l’amore di Dio prenda pieno e assoluto possesso di un cuore; così l’amore diventa per questo cuore come una seconda natura; che il cuore non lasci entrare dentro di sé nulla che gli sia contrario; che si applichi continuamente ad accrescere questo amore di Dio, cercando di essergli gradito in tutto e non rifiutandogli nulla; che accolga tutto ciò che gli succede come se venisse dalla mano di Dio. La conoscenza di Dio produce l’amore, e la conoscenza di sé produce l’umiltà. L’umiltà è null’altro che la verità. “Che cosa mai possediamo che non abbiamo ricevuto?” (1 Cor 4,7). Poiché ho ricevuto tutto, non possiedo nulla di mio. Se saremo convinti di questo non alzeremo mai la testa con superbia. Se sarete umili nulla vi toccherà, né la lode, né l’ignominia poiché saprete chi siete. Se vi biasimeranno, non vi scoraggerete. Se vi proclameranno santo, non vi metterete su un piedestallo. La conoscenza di noi stessi ci mette in ginocchio.
</p>

<p>
<u>FEGF2</u> / «Questo popolo mi onora con le labbra ma il suo cuore è lontano da me»  dall’ Imitazione di Cristo, trattato spirituale del 15o secolo / Spesso non ci accorgiamo neppure di essere così ciechi interiormente: facciamo il male e, cosa ancora peggiore, ci andiamo scusando. Talora siamo mossi dalla passione, e la prendiamo per zelo; rimproveriamo negli altri piccole cose e passiamo sopra a quelle più grosse, commesse da noi. Avvertiamo con prontezza, e pesiamo ben bene ciò che gli altri ci fanno soffrire, ma non ci accorgiamo di quanto gli altri soffrono per causa nostra. Chi riflettesse bene e a fondo su se stesso, non giudicherebbe severamente gli altri. L'uomo interiore, prima di occuparsi di altre cose, guarda dentro di sé; e, intento diligentemente a se stesso, è portato a tacere degli altri. Solamente se starai zitto sugli altri, guardando specialmente a te stesso, giungerai a una vera e devota interiorità… L'anima che ama Dio disprezza tutto ciò che sia inferiore a Dio. Conforto dell'anima e vera letizia del cuore è soltanto Dio, l'eterno, l'incommensurabile, colui che riempie di sé l'universo. Dolce riposo sarà il tuo, se il cuore non avrà nulla da rimproverarti. Non rallegrarti se non quando avrai fatto del bene. I cattivi non godono mai di una vera letizia e non sentono mai la pace dell'anima, giacché «non c'è pace per gli empi», dice il Signore (Is 57,21)… Chi ha la coscienza pulita, si sentirà facilmente contento e tranquillo. Tu non sei maggiormente santo se ricevi delle lodi, né maggiormente cattivo se ricevi dei rimproveri; sei quello che sei, e non puoi essere ritenuto più grande di quanto tu non sia agli occhi di Dio. Se fai attenzione a quello che tu sei in te stesso, interiormente, non baderai a ciò che possano dire di te gli uomini. «L'uomo vede in superficie, Dio invece vede nel cuore» (1 Sam 16,7).
</p>

<p>
<u>MichaelDavideSemeraro</u> / Traboccare / La seconda parte del primo racconto della creazione tratto dal libro della Genesi, che leggiamo in questi giorni, ci fa scendere a terra. Dopo la creazione della luce, della terra, del mare, del sole e delle stelle, ecco che finalmente tutto questo sfondo stupendo di spazio aperto alla vita esce dal silenzio e da una certa solitudine per aprirsi alla presenza di «esseri viventi» (Gn 1,20). L’agiografo, da bravo pittore o, ancor più, da grande musicista, ci fa sentire in Dio Creatore una sorta di ansia vitale, un bisogno dirompente di comunicare il suo vitalismo e di poterlo contemplare fuori di sé: «Le acque brulichino di esseri viventi e uccelli volino sopra la terra, davanti al firmamento del cielo» (Gn 1,20). Finora la creazione ha proceduto in modo ben più controllato: luce-tenebre, terra-cielo, acque inferiori/acque superiori, sole-luna-stelle. Nei primi quattro giorni c’è una grande calma sul mondo, un ordine evidente che diventa ancora più evidente nella separazione e distinzione degli elementi spazio-temporali. Ma ecco che il tempo e lo spazio creati da Dio sono pensati dal Creatore come le coordinate di una vita continuamente in crescita, una vita prorompente che è la prima manifestazione della volontà del Padre: «Siate fecondi e moltiplicatevi e riempite le acque dei mari» (Gn 1,22). Un desiderio che si estende anche per l’uomo e la donna: «riempite la terra» (1,28). Ed è per questo scopo – solo per questo scopo – cioè la possibilità che la vita irrompa e dirompa, che il Signore aggiunge: «Ecco, io vi do ogni erba verde che produce seme… saranno il vostro cibo» (1,29). Il cibo è dato per vivere e, in questo senso, il suo significato è direttamente ordinato alla vita e al suo crescere e moltiplicarsi, prima all’interno di ogni essere vivente, per renderlo poi fecondo. Il fatto di avere bisogno di questo continuo scambio accomuna tutti gli esseri nei «quali è alito di vita» (1,30). Si potrebbe in certo modo riassumere la volontà del Creatore in questo invito-comando a vivere pienamente fino a traboccare. È a partire da questo progetto-desiderio fondamentale che bisogna discernere tutte le tradizioni e gli usi, confrontandoli continuamente con la domanda che il Signore Gesù continua a porre all’ipocrita che si nasconde dentro ciascuno di noi: «Siete veramente abili nel rifiutare il comandamento di Dio per osservare la vostra tradizione» (Mc 7,9). La vita è il parametro divino per misurare e commisurare tutte le nostre scelte e, soprattutto, i nostri giudizi e le nostre lamentele: «Perché i tuoi discepoli non si comportano secondo la tradizione degli antichi?» (Mc 7,5). La risposta potrebbe essere questa: “Perché voi non vi comportate «a sua immagine» (Gn 1,27)?”. Una domanda sempre aperta per tutti, che esige una risposta non teorica né tantomeno bigotta, ma la fatica quotidiana non solo di sopravvivere, ma di dare alla vita la possibilità di traboccare, per conoscere una pienezza sempre più magnifica e comunicativa. Solo in questo dinamismo sempre in crescita potremo evitare di cadere nella terribile trappola denunciata dal Signore: «Così annullate la parola di Dio con la tradizione che avete tramandato voi. E di cose simili ne fate molte» (Mc 7,13). 
</p>

<p>
<u>RobertoPasolini</u> / Incrementare / Il disegno originario di Dio sulla creazione, documentato dal racconto della Genesi, ci fa contemplare nella liturgia di oggi un vertice di bellezza e di responsabilità. A differenza del resto del creato, il Signore Dio riserva alla generazione dell’umanità — maschile e femminile — la manifestazione di uno speciale sentimento di contentezza e, potremmo dire, di paterno orgoglio. Tutto ciò che esce dalle mani dell’Altissimo è qualificato come buono, ma l’uomo viene addirittura dichiarato “molto” buono, perché creato a sua «immagine» e secondo la sua «somiglianza». Ai primi commentatori del testo sacro non è sfuggita questa ridondanza di espressioni, giungendo subito a un’acuta e misteriosa interpretazione. Mentre l’essere creati a immagine di Dio può essere assunto come puro dono, la chiamata a diventare anche simili a lui si configura come un compito affidato alla nostra libertà: «Siate fecondi e moltiplicatevi, riempite la terra e soggiogatela, dominate sui pesci del mare e sugli uccelli del cielo e su ogni essere vivente che striscia sulla terra [...] Dio vide quanto aveva fatto, ed ecco, era cosa molto buona» (Gen 1,27-28.31). Tuttavia, il dono di essere stati posti all’interno di una relazione così particolare con il Creatore non ci esime — al pari delle altre specie animali — dalla responsabilità di dover obbedire, ogni giorno, a un primo grande imperativo: crescere e incrementare gli spazi della vita, in cui la prosperità deve essere un destino assicurato sia a noi che agli altri. La benedizione contenuta in questo comandamento, posto come un segno e un sigillo sulla nostra vita, è la gioia e la fatica a cui siamo continuamente sollecitati del nostro essere uomini e donne posti a vivere all’interno del mondo e della storia. Eppure, è anche la prima trasgressione in cui cadiamo, ogni volta che finiamo nel tranello di un’esistenza schematica e rituale, dove diventa più importante osservare le abitudini — anche religiose — piuttosto che osare una fedeltà creativa al comandamento della vita: «Bene ha profetato Isaia di voi, ipocriti, come sta scritto: “Questo popolo mi onora con le labbra, ma il suo cuore è lontano da me. Invano mi rendono culto, insegnando dottrine che sono precetti di uomini”. Trascurando il comandamento di Dio, voi osservate la tradizione degli uomini» (Mc 7,6-8). I farisei e gli scribi, apostrofati energicamente dalla voce del Signore Gesù, sono accusati di utilizzare la fede per venir meno alla loro fondamentale chiamata, attraverso una formale adesione alla prassi religiosa in cui si nasconde l’oblio e la dimenticanza del comandamento di Dio a cercare e dilatare gli spazi della vita. Si tratta di una tentazione velenosa, che suggerisce di mettere a posto la coscienza, anziché comprometterla con la realtà scegliendo e decidendo il meglio (sempre) possibile in ogni circostanza. Un grave rischio da cui nessuno deve sentirsi al riparo, perché «di cose simili», tutti ne facciamo «molte» (7,13). Il solo antidoto a questo modo di decrementare le tensioni e le intenzioni della creazione consiste nel recuperare lo sguardo compiaciuto di Dio sulla realtà. Anzitutto la nostra realtà, così facilmente bistrattata e sottovalutata dai nostri stessi occhi, non ancora tersi dalle logiche della Pasqua. Riuscire a vedere che tutto — proprio tutto — è molto buono significa diventare capaci di cessare — finalmente — da ogni lavoro. E, con paziente amore, attendere che le situazioni in cui siamo immersi, soprattutto quelle più oscure e ingarbugliate, ricevano dal Signore Dio l’occasione di rivelare la loro meravigliosa origine, il loro celeste destino.
</p>

<p>
<u>LuigiMariaEpicoco</u> / Convertirsi / Se per un istante riuscissimo a non leggere il Vangelo in maniera moralistica forse riusciremmo a intuire una lezione immensa nascosta proprio nel racconto di oggi: “Allora si riunirono attorno a lui i farisei e alcuni degli scribi venuti da Gerusalemme. Avendo visto che alcuni dei suoi discepoli prendevano cibo con mani immonde, cioè non lavate (…) quei farisei e scribi lo interrogarono: «Perché i tuoi discepoli non si comportano secondo la tradizione degli antichi, ma prendono cibo con mani immonde?»”. È inevitabile schierarsi subito dalla parte di Gesù leggendo di questo modo di fare, ma prima di far partire una nociva antipatia nei confronti degli scribi e dei farisei, dovremmo renderci conto che ciò che Gesù rimprovera loro non è l’essere scribi e farisei, ma la tentazione di avere un approccio alla fede solo di natura religiosa. Quando parlo di “approccio puramente religioso” mi riferisco a una sorta di caratteristica comune a tutti gli uomini, in cui gli elementi piscologici vengono simbolizzati ed espressi attraverso dei linguaggi rituali e sacri, appunto religiosi. Ma la fede non è esattamente coincidente con la religione. La fede è più grande della religione e della religiosità. Cioè essa non serve a gestire, come fa l’approccio puramente religioso, i conflitti psicologici che ci portiamo dentro, ma serve a un incontro decisivo con un Dio che è persona e non semplicemente morale o dottrina. Il chiaro disagio che questi scribi e farisei vivono, emerge dal rapporto che essi hanno con la sporcizia, con l’impurità. Per essi diventa sacra una purificazione che ha a che fare con le mani sporche, ma pensano di poter esorcizzare attraverso questo tipo di pratiche tutta la sprocizia che una persona accumula nel proprio cuore. Infatti è più facile lavarsi le mani che convertirsi. Gesù vuole dire loro esattamente questo: non serve la religiosità se essa è un modo per non fare mai esperienza della fede, cioè di ciò che conta. È solo una forma di ipocrisia travestita da sacro. 
</p>

<p>
<u>HomilyVoice-21</u> / PRIMA LETTURA / E Dio creò l’uomo a sua immagine; a immagine di Dio lo creò: maschio e femmina li creò. Nella creazione di tutto l’universo fino all’uomo, vi è solo un comando: Dio dice e le cose vengono all’esistenza, secondo il suo volere, la sua sapienza e intelligenza eterna. Nella creazione dell’uomo avviene qualcosa di unico: Dio si consulta con se stesso e decide di fare l’uomo a sua immagine e somiglianza. Ecco il grande salto – detto salto ontologico – che separa tutto l’universo creato, visibile e invisibile, dall’uomo. L’uomo porta scritta nel suo essere l’immagine e la somiglianza con il suo Dio. Chi vuole conoscere chi è l’uomo, non deve partire dagli animali. Deve invece partire da Dio. Solo chi conosce Dio, conosce se stesso. Solo chi conosce il vero Dio conosce la verità di se stesso. Ecco come il Libro del Siracide parla della creazione dell’uomo: “Il Signore creò l’uomo dalla terra e ad essa di nuovo lo fece tornare. Egli assegnò loro giorni contati e un tempo definito, dando loro potere su quanto essa contiene. Li rivestì di una forza pari alla sua e a sua immagine li formò. In ogni vivente infuse il timore dell’uomo, perché dominasse sulle bestie e sugli uccelli. Ricevettero l’uso delle cinque opere del Signore, come sesta fu concessa loro in dono la ragione e come settima la parola, interprete delle sue opere. Discernimento, lingua, occhi, orecchi e cuore diede loro per pensare. Li riempì di scienza e d’intelligenza e mostrò loro sia il bene che il male. Pose il timore di sé nei loro cuori, per mostrare loro la grandezza delle sue opere, e permise loro di gloriarsi nei secoli delle sue meraviglie. Loderanno il suo santo nome per narrare la grandezza delle sue opere. Pose davanti a loro la scienza e diede loro in eredità la legge della vita, affinché riconoscessero che sono mortali coloro che ora esistono. Stabilì con loro un’alleanza eterna e fece loro conoscere i suoi decreti. I loro occhi videro la grandezza della sua gloria, i loro orecchi sentirono la sua voce maestosa. Disse loro: «Guardatevi da ogni ingiustizia!» e a ciascuno ordinò di prendersi cura del prossimo” (Sir 17,1-14). È cosa giusta chiedersi: di questo uomo oggi cosa ne abbiamo fatto? Cosa è rimasto di esso? Avendo noi tolto Dio dalla nostra vista, il vero Dio, abbiamo elevato gli animali fino a farli divenire uomini e abbiamo abbassato gli uomini fino a farli divenire animali. In più non solo vogliamo abolire la differenza di genere che è essenza della verità dell’uomo creato dal suo Dio e Signore, vogliamo anche abolire la differenza di specie. Anche la differenza di specie è essenza della verità del creato fatto dal Signore Dio. Se aboliamo questo dato oggettivo, che è essenza, sostanza, verità eterna della creazione, ci inabissiamo nel caos e nella confusione frutto dello smarrimento della nostra vera umanità. Mentre Dio lavora per innalzare l’uomo fino alle soglie della divinità, l’uomo lavora per abbassare se stesso nell’abisso più profondo della falsità e della menzogna. / LEGGIAMO Gen 1,20—2,4a / Dio disse: «Le acque brulichino di esseri viventi e uccelli volino sopra la terra, davanti al firmamento del cielo». Dio creò i grandi mostri marini e tutti gli esseri viventi che guizzano e brulicano nelle acque, secondo la loro specie, e tutti gli uccelli alati, secondo la loro specie. Dio vide che era cosa buona. Dio li benedisse: «Siate fecondi e moltiplicatevi e riempite le acque dei mari; gli uccelli si moltiplichino sulla terra». E fu sera e fu mattina: quinto giorno. Dio disse: «La terra produca esseri viventi secondo la loro specie: bestiame, rettili e animali selvatici, secondo la loro specie». E così avvenne. Dio fece gli animali selvatici, secondo la loro specie, il bestiame, secondo la propria specie, e tutti i rettili del suolo, secondo la loro specie. Dio vide che era cosa buona. Dio disse: «Facciamo l’uomo a nostra immagine, secondo la nostra somiglianza: dòmini sui pesci del mare e sugli uccelli del cielo, sul bestiame, su tutti gli animali selvatici e su tutti i rettili che strisciano sulla terra». E Dio creò l’uomo a sua immagine; a immagine di Dio lo creò: maschio e femmina li creò. Dio li benedisse e Dio disse loro: «Siate fecondi e moltiplicatevi, riempite la terra e soggiogatela, dominate sui pesci del mare e sugli uccelli del cielo e su ogni essere vivente che striscia sulla terra». Dio disse: «Ecco, io vi do ogni erba che produce seme e che è su tutta la terra, e ogni albero fruttifero che produce seme: saranno il vostro cibo. A tutti gli animali selvatici, a tutti gli uccelli del cielo e a tutti gli esseri che strisciano sulla terra e nei quali è alito di vita, io do in cibo ogni erba verde». E così avvenne. Dio vide quanto aveva fatto, ed ecco, era cosa molto buona. E fu sera e fu mattina: sesto giorno. Così furono portati a compimento il cielo e la terra e tutte le loro schiere. Dio, nel settimo giorno, portò a compimento il lavoro che aveva fatto e cessò nel settimo giorno da ogni suo lavoro che aveva fatto. Dio benedisse il settimo giorno e lo consacrò, perché in esso aveva cessato da ogni lavoro che egli aveva fatto creando. Queste sono le origini del cielo e della terra, quando vennero creati. Ecco ora come il Salmo parla dell’uomo, questa creatura mirabile fatta dal Signore: O Signore, Signore nostro, quanto è mirabile il tuo nome su tutta la terra! Voglio innalzare sopra i cieli la tua magnificenza, con la bocca di bambini e di lattanti: hai posto una difesa contro i tuoi avversari, per ridurre al silenzio nemici e ribelli. Quando vedo i tuoi cieli, opera delle tue dita, la luna e le stelle che tu hai fissato, che cosa è mai l’uomo perché di lui ti ricordi, il figlio dell’uomo, perché te ne curi? Davvero l’hai fatto poco meno di un dio, di gloria e di onore lo hai coronato. Gli hai dato potere sulle opere delle tue mani, tutto hai posto sotto i suoi piedi: tutte le greggi e gli armenti e anche le bestie della campagna, gli uccelli del cielo e i pesci del mare, ogni essere che percorre le vie dei mari. O Signore, Signore nostro, quanto è mirabile il tuo nome su tutta la terra! (Sal 8,1-10). Poiché solo il vero Dio fa il vero uomo, non ieri, agli inizi della creazione, ma ogni giorno, anzi in ogni istante della sua vita, avendo noi oggi condannato alla falsità e alla menzogna il vero Dio, il frutto che questa condanna ha prodotto è la “creazione” di un non uomo. Il non Dio fa il non uomo. Cosa manca oggi alla Chiesa? Manca l’uomo vero, perché le manca il vero Dio, il vero Cristo, il vero Spirito Santo. Cosa manca alla società? Le manca il vero uomo, dal momento che le manca il vero Dio, il vero Cristo, il vero Spirito Santo. Cosa manca oggi alla Chiesa e al mondo? Il Creatore del vero uomo. O diamo alla Chiesa e al mondo il vero Dio o altrimenti siamo condannati a essere per sempre non uomini. Tolto il vero Dio dal cuore dell’uomo, l’uomo diviene un non uomo. Perché è un non uomo? Perché lo si è privato della verità della sua natura che è ad immagine e a somiglianza del suo Dio, Creatore, Signore. Per questo Cristo è venuto sulla nostra terra: per ridare all’uomo la sua verità inserendolo nella sua verità divina, eterna, umana. Solo in Cristo, per volontà del Padre e per opera dello Spirito Santo, per la mediazione della Chiesa, l’uomo ritorna nella sua verità, anzi ne acquisisce una infinitamente più grande. Ma oggi chi crede più in Cristo Gesù, nel vero Cristo Gesù? / LETTURA DEL VANGELO / Ed egli rispose loro: Bene ha profetato Isaia di voi, ipocriti, come sta scritto: Questo popolo mi onora con le labbra, ma il suo cuore è lontano da me. Gesù è l’Agnello di Dio che toglie il peccato del mondo. Non solo toglie il peccato con la sua espiazione vicaria, prendendo su di sé le nostre colpe e inchiodandole nel suo corpo sulla croce. Toglie il peccato rimuovendo anche le cause che fanno proliferare il peccato nel cuore degli uomini. Una delle più grandi cause che moltiplicano i peccati sulla nostra terra è l’infiltrazione nella Parola di Dio del pensiero dell’uomo, annunciato e insegnato, predicato e spiegato come vero pensiero di Dio. Così facendo, si toglie la Parola di Dio e al suo posto viene elevata la parola dell’uomo come vera Parola di Dio. Farisei e scribi sono maestri in questa infiltrazione. Ecco come Gesù nel Vangelo secondo Matteo purifica la Parola del Padre suo: Guai a voi, scribi e farisei ipocriti, che chiudete il regno dei cieli davanti alla gente; di fatto non entrate voi, e non lasciate entrare nemmeno quelli che vogliono entrare. Guai a voi, scribi e farisei ipocriti, che percorrete il mare e la terra per fare un solo prosèlito e, quando lo è divenuto, lo rendete degno della Geènna due volte più di voi. Guai a voi, guide cieche, che dite: “Se uno giura per il tempio, non conta nulla; se invece uno giura per l’oro del tempio, resta obbligato”. Stolti e ciechi! Che cosa è più grande: l’oro o il tempio che rende sacro l’oro? E dite ancora: “Se uno giura per l’altare, non conta nulla; se invece uno giura per l’offerta che vi sta sopra, resta obbligato”. Ciechi! Che cosa è più grande: l’offerta o l’altare che rende sacra l’offerta? Ebbene, chi giura per l’altare, giura per l’altare e per quanto vi sta sopra; e chi giura per il tempio, giura per il tempio e per Colui che lo abita. E chi giura per il cielo, giura per il trono di Dio e per Colui che vi è assiso. Guai a voi, scribi e farisei ipocriti, che pagate la decima sulla menta, sull’anéto e sul cumìno, e trasgredite le prescrizioni più gravi della Legge: la giustizia, la misericordia e la fedeltà. Queste invece erano le cose da fare, senza tralasciare quelle. Guide cieche, che filtrate il moscerino e ingoiate il cammello! Guai a voi, scribi e farisei ipocriti, che pulite l’esterno del bicchiere e del piatto, ma all’interno sono pieni di avidità e d’intemperanza. Fariseo cieco, pulisci prima l’interno del bicchiere, perché anche l’esterno diventi pulito! Guai a voi, scribi e farisei ipocriti, che assomigliate a sepolcri imbiancati: all’esterno appaiono belli, ma dentro sono pieni di ossa di morti e di ogni marciume. Così anche voi: all’esterno apparite giusti davanti alla gente, ma dentro siete pieni di ipocrisia e di iniquità (Mt 23,13-28). Le astuzie di Satana sono sempre nuove, sempre aggiornate all’ultimo istante. Anche questa è astuzia di Satana: farci combattere contro le infiltrazioni di ieri, mentre oscura mente e cuore per non vedere le sue infiltrazioni di oggi. Quando noi ce ne accorgiamo è troppo tardi. Ormai i danni sono così gravi e ingenti da non poter portare alcun rimedio. Oggi una infiltrazione che nessuno vede è la sostituzione della Parola scritta del Signore con una sua volontà mai scritta e mai comunicata agli uomini. In nome di questa volontà annunciata come purissimo amore, vera misericordia del nostro Dio, si sta cancellando tutta la Parola scritta. In nome di questa volontà mai manifestata, tutto viene dichiarato amore, verità, giustizia, luce, diritto dell’uomo. Tutto ciò che la Scrittura Santa dice che è contrario alla Volontà di Dio ed è quindi male oggettivo, oggi viene dichiarato diritto, amore, dignità, progresso. Così facendo si apre la porta perché ogni peccato possa entrare nel cuore dell’uomo. Se poi qualcuno dovesse solamente appellarsi alla Parola di Dio scritta, allora è la gogna mediatica. Piovono su di lui le accuse di fondamentalista, tradizionalista, oscurantista, incapacità di entrare in dialogo con il mondo e mille altre accuse tutte finalizzate a distruggere la verità della Parola scritta del nostro Dio. È vero. Nella Liturgia si legge la Parola scritta del nostro Dio. Ma poi la si pone in una speciale macchina del nostro cuore che ha la funzione si sostituirla con il pensiero dell’uomo. Così si legge la Parola di Dio. Ma poi si predica la parola dell’uomo. Oggi queste macchine sataniche sono altamente sofisticate. Nessuno si accorge dello scambio che avviene tra quanto si legge e quanto si spiega, si predica, si annuncia, si interpreta. Modifica invisibile perfetta. Elusione a regola d’arte. Si legge Dio. Si predica l’uomo. / LEGGIAMO IL TESTO DI Mc 7,1-13 / Si riunirono attorno a lui i farisei e alcuni degli scribi, venuti da Gerusalemme. Avendo visto che alcuni dei suoi discepoli prendevano cibo con mani impure, cioè non lavate – i farisei infatti e tutti i Giudei non mangiano se non si sono lavati accuratamente le mani, attenendosi alla tradizione degli antichi e, tornando dal mercato, non mangiano senza aver fatto le abluzioni, e osservano molte altre cose per tradizione, come lavature di bicchieri, di stoviglie, di oggetti di rame e di letti –, quei farisei e scribi lo interrogarono: «Perché i tuoi discepoli non si comportano secondo la tradizione degli antichi, ma prendono cibo con mani impure?». Ed egli rispose loro: «Bene ha profetato Isaia di voi, ipocriti, come sta scritto: Questo popolo mi onora con le labbra, ma il suo cuore è lontano da me. Invano mi rendono culto, insegnando dottrine che sono precetti di uomini. Trascurando il comandamento di Dio, voi osservate la tradizione degli uomini». E diceva loro: «Siete veramente abili nel rifiutare il comandamento di Dio per osservare la vostra tradizione. Mosè infatti disse: Onora tuo padre e tua madre, e: Chi maledice il padre o la madre sia messo a morte. Voi invece dite: “Se uno dichiara al padre o alla madre: Ciò con cui dovrei aiutarti è korbàn, cioè offerta a Dio”, non gli consentite di fare più nulla per il padre o la madre. Così annullate la parola di Dio con la tradizione che avete tramandato voi. E di cose simili ne fate molte». La Parola di Dio, annunciata a noi dal profeta Isaia, se da un lato denuncia la falsità del cuore e la sua lontananza dal Signore, dall’altro però è carica di speranza. Per un suo intervento nella storia, molti cuori verranno purificati e ritorneranno al loro Signore. Se il Signore non intervenisse Lui nella nostra storia, di Lui non resterebbe traccia nei nostri cuori e nelle nostre menti. Ecco la profezia di Isaia: Dice il Signore: «Poiché questo popolo si avvicina a me solo con la sua bocca e mi onora con le sue labbra, mentre il suo cuore è lontano da me e la venerazione che ha verso di me è un imparaticcio di precetti umani, perciò, eccomi, continuerò a operare meraviglie e prodigi con questo popolo; perirà la sapienza dei suoi sapienti e si eclisserà l’intelligenza dei suoi intelligenti». Guai a quanti vogliono sottrarsi alla vista del Signore per dissimulare i loro piani, a coloro che agiscono nelle tenebre, dicendo: «Chi ci vede? Chi ci conosce?». Che perversità! Forse che il vasaio è stimato pari alla creta? Un oggetto può dire del suo autore: «Non mi ha fatto lui»? E un vaso può dire del vasaio: «Non capisce»? Certo, ancora un po’ e il Libano si cambierà in un frutteto e il frutteto sarà considerato una selva. Udranno in quel giorno i sordi le parole del libro; liberati dall’oscurità e dalle tenebre, gli occhi dei ciechi vedranno. Gli umili si rallegreranno di nuovo nel Signore, i più poveri gioiranno nel Santo d’Israele. Perché il tiranno non sarà più, sparirà l’arrogante, saranno eliminati quanti tramano iniquità, quanti con la parola rendono colpevoli gli altri, quanti alla porta tendono tranelli al giudice e rovinano il giusto per un nulla. Pertanto, dice alla casa di Giacobbe il Signore, che riscattò Abramo: «D’ora in poi Giacobbe non dovrà più arrossire, il suo viso non impallidirà più, poiché vedendo i suoi figli l’opera delle mie mani tra loro, santificheranno il mio nome, santificheranno il Santo di Giacobbe e temeranno il Dio d’Israele. Gli spiriti traviati apprenderanno la sapienza, quelli che mormorano impareranno la lezione» (Is 29,13-24). Sapendo che solo per un intervento diretto del nostro Dio sarà possibile liberare la sua Parola da tutte le infiltrazioni del pensiero dell’uomo, predicato e insegnato come vero Pensiero di Dio, chi ama il Signore – e sono molti che lo amano – deve pregare senza interruzione perché il Signore squarci i cieli e discenda. Ecco la preghiera accorata del profeta: Guarda dal cielo e osserva dalla tua dimora santa e gloriosa. Dove sono il tuo zelo e la tua potenza, il fremito delle tue viscere e la tua misericordia? Non forzarti all’insensibilità, perché tu sei nostro padre, poiché Abramo non ci riconosce e Israele non si ricorda di noi. Tu, Signore, sei nostro padre, da sempre ti chiami nostro redentore. Perché, Signore, ci lasci vagare lontano dalle tue vie e lasci indurire il nostro cuore, così che non ti tema? Ritorna per amore dei tuoi servi, per amore delle tribù, tua eredità. Perché gli empi hanno calpestato il tuo santuario, i nostri avversari hanno profanato il tuo luogo santo? Siamo diventati da tempo gente su cui non comandi più, su cui il tuo nome non è stato mai invocato. Se tu squarciassi i cieli e scendessi! Davanti a te sussulterebbero i monti, come il fuoco incendia le stoppie e fa bollire l’acqua, perché si conosca il tuo nome fra i tuoi nemici, e le genti tremino davanti a te (Is 63,15-64,11). Madre di Dio, oggi l’uomo non solo non chiede l’intervento del Signore nella nostra storia, neanche più crede in esso quando avviene. Intenerisci i nostri cuori e aiutali perché si elevi a Cristo Gesù una incessante preghiera, perché squarci i cieli e venga a ristabilire sulla nostra terra la verità del suo Santissimo Nome. Amen.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
