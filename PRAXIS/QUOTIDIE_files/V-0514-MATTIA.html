<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> 14 maggio, San Mattia Apostolo
</p>

<p>
<u>ANTIFONA</u> / «Non voi avete scelto me, ma io ho scelto voi e vi ho costituito, perchè andiate e portiate frutto, e il vostro frutto rimanga». Alleluia. (Gv 15,16)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / O Dio, che hai voluto aggregare san Mattia al collegio degli apostoli, per sua intercessione concedi a noi, che ci allietiamo per il dono del tuo amore, di essere annoverati tra gli eletti. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>La sorte cadde su Mattia, che fu associato agli undici apostoli</b> / Dagli Atti degli Apostoli (At 1,15-17. 20-26) / In quei giorni Pietro si alzò in mezzo ai fratelli  il numero delle persone radunate era di circa centoventi  e disse: «Fratelli, era necessario che si compisse ciò che nella Scrittura fu predetto dallo Spirito Santo per bocca di Davide riguardo a Giuda, diventato la guida di quelli che arrestarono Gesù. Egli infatti era stato del nostro numero e aveva avuto in sorte lo stesso nostro ministero. Sta scritto infatti nel libro dei Salmi: "La sua dimora diventi deserta e nessuno vi abiti", e: "Il suo incarico lo prenda un altro". Bisogna dunque che, tra coloro che sono stati con noi per tutto il tempo nel quale il Signore Gesù ha vissuto fra noi, cominciando dal battesimo di Giovanni fino al giorno in cui è stato di mezzo a noi assunto in cielo, uno divenga testimone, insieme a noi, della sua risurrezione». Ne proposero due: Giuseppe, detto Barsabba, soprannominato Giusto, e Mattia. Poi pregarono dicendo: «Tu, Signore, che conosci il cuore di tutti, mostra quale di questi due tu hai scelto per prendere il posto in questo ministero e apostolato, che Giuda ha abbandonato per andarsene al posto che gli spettava». Tirarono a sorte fra loro e la sorte cadde su Mattia, che fu associato agli undici apostoli. / Parola di Dio.
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Sal 112) <b>Il Signore lo ha fatto sedere tra i prìncipi del suo popolo</b> / Lodate, servi del Signore, lodate il nome del Signore. Sia benedetto il nome del Signore, da ora e per sempre. / Dal sorgere del sole al suo tramonto sia lodato il nome del Signore. Su tutte le genti eccelso è il Signore, più alta dei cieli è la sua gloria. / Chi è come il Signore, nostro Dio, che siede nell'alto e si china a guardare sui cieli e sulla terra? / Solleva dalla polvere il debole, dall'immondizia rialza il povero, per farlo sedere tra i prìncipi, tra i prìncipi del suo popolo.
</p>

<p>
<u>ALLELUIA</u> / Alleluia, Alleluia / Io ho scelto voi, dice il Signore, perché andiate e portiate frutto e il vostro frutto rimanga. (Gv 15,16) / Alleluia.
</p>

<p>
<u>VANGELO</u> / <b>Non vi chiamo più servi, ma vi ho chiamato amici</b> / Dal Vangelo secondo  Giovanni (Gv 15,9-17) / In quel tempo, Gesù disse ai suoi discepoli: «Come il Padre ha amato me, anche io ho amato voi. Rimanete nel mio amore. Se osserverete i miei comandamenti, rimarrete nel mio amore, come io ho osservato i comandamenti del Padre mio e rimango nel suo amore. Vi ho detto queste cose perché la mia gioia sia in voi e la vostra gioia sia piena. Questo è il mio comandamento: che vi amiate gli uni gli altri come io ho amato voi. Nessuno ha un amore più grande di questo: dare la sua vita per i propri amici. Voi siete miei amici, se fate ciò che io vi comando. Non vi chiamo più servi, perché il servo non sa quello che fa il suo padrone; ma vi ho chiamato amici, perché tutto ciò che ho udito dal Padre mio l'ho fatto conoscere a voi. Non voi avete scelto me, ma io ho scelto voi e vi ho costituiti perché andiate e portiate frutto e il vostro frutto rimanga; perché tutto quello che chiederete al Padre nel mio nome, ve lo conceda. Questo vi comando: che vi amiate gli uni gli altri». / Parola del Signore.
</p>

<p>
<u>CREDO</u> / <a href="./MM/Credo.mp3"><img src="./MM/audiolh.png"></a> Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Il Signore che scruta e conosce il cuore dell'uomo ha affidato ad ognuno una vocazione particolare. Per portarla a compimento, preghiamo insieme dicendo: <b>Illuminaci con la tua verità, o Signore.</b> / Per i laici che vivono la loro fede in modo attivo e responsabile, perchè affianchino i loro pastori con collaborazione umile e matura. Preghiamo. / Per tutti coloro che ricoprono incarichi pubblici, perchè assolvano al loro compito con imparzialità e spirito di servizio. Preghiamo. / Per coloro che sono chiamati a testimoniare Cristo crocifisso e risorto nella clausura e negli eremi, perchè il loro silenzio sia pieno di Dio e della sua pace. Preghiamo. / Per coloro che sono incapaci di comprendere l'amore e la paternità di Dio, perchè siano liberati dalla paura e scoprano la gioia di sentirsi figli e amici suoi. Preghiamo. / Per coloro che hanno abbandonato il sacerdozio o la vita religiosa, perchè con l'aiuto e la comprensione della comunità cristiana, non perdano la via che li porta a Dio. Preghiamo. / Per le vocazioni religiose e sacerdotali della parrocchia. Preghiamo. / Perchè le scelte pastorali siano programmate con fede e preghiera. Preghiamo. / O Signore, che hai scelto gli apostoli e i loro successori per testimoniare la risurrezione del tuo Figlio, Fa' che siamo docili a attenti ascoltatori del loro insegnamento, per poter un giorno ottenere il premio da te promesso. Per Cristo nostro Signore. Amen.
</p>

<p>
<u>OFFERTORIO</u> / Accogli, o Signore, i doni che la tua Chiesa devotamente ti presenta nella festa di san Mattia, e per questa offerta confermaci con la potenza della tua grazia. Per Cristo nostro Signore.
</p>

<p>
<u>PREFAZIO</u> / (PA-II) <b>La nuova vita in Cristo</b> / E’ veramente cosa buona e giusta, nostro dovere e fonte di salvezza, proclamare sempre la tua gloria, o Signore, e soprattutto esaltarti in questo tempo nel quale Cristo, nostra Pasqua, si è immolato. Per mezzo di lui rinascono a vita nuova i figli della luce, e si aprono ai credenti le porte del regno dei cieli. In lui morto è redenta la nostra morte, in lui risorto tutta la vita risorge. Per questo mistero, nella pienezza della gioia pasquale, l’umanità esulta su tutta la terra, e con l’assemblea degli angeli e dei santi canta l’inno della tua gloria: <a href="./MM/Sanctus.mp3"><img src="./MM/audiolh.png"></a> Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<img src="./MM/ComunioneSpirituale.jpg">
</p>

<p>
<u>COMMUNIO</u> / «Questo è il mio comandamento: che vi amiate gli uni gli altri, come io vi ho amati», dice il Signore. / Alleluia. (Gv 15,12)
</p>

<p>
<u>GRATIAS</u> / Non privare mai la tua famiglia dei doni divini, o Signore, e per intercessione di san Mattia fa’ che possiamo partecipare alla sorte dei santi nella luce. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / Tertulliano (155? - 220?) teologo / De praescriptione, 20-21 : CCL 1, 201-203 / «Tutto ciò che ho udito dal Padre l'ho fatto conoscere a voi» / Fra i discepoli, Cristo Gesù scelse i Dodici, che ha legato strettamente a sé per inviarli a tutti i popoli a predicare. Perciò, escluso uno di loro, sul punto di ritornare al Padre, dopo la risurrezione, ordinò agli altri Undici di andare e di ammaestrare le nazioni, battezzandole nel nome del Padre e del Figlio e dello Spirito Santo (Mt 28,19). Gli apostoli – il cui nome significa «mandati» – sorteggiarono come dodicesimo del loro gruppo Mattia al posto di Giuda e ciò in ossequio all'autorità profetica del salmo di Davide (108, 8). Avendo ricevuto, secondo la promessa, lo Spirito Santo che doveva renderli capaci di fare i miracoli e predicare, testimoniarono la fede in Gesù Cristo prima in Giudea e poi in tutto il mondo, istituendo ovunque chiese particolari. Ovunque fecero risuonare il medesimo insegnamento e annunziarono la medesima fede. (...) Che cosa poi gli apostoli abbiano predicato, cioè che cosa Cristo abbia loro rivelato, non può essere altrimenti provato che per mezzo delle chiese stesse che gli apostoli hanno fondato, e alle quali hanno predicato sia a viva voce, sia in seguito per mezzo di lettere. Perciò, ogni dottrina che si accordi con queste chiese apostoliche, madri e fonti della fede, deve essere ritenuta vera in quanto contiene ciò che le chiese hanno ricevuto dagli apostoli, gli apostoli da Cristo, e Cristo da Dio.
</p>

<p>
<u>EVANGELIZO-21</u> / Tertulliano (155? - 220?)<br>
teologo
</p>

<p>
Prescrizione contro gli eretici, 20-22 ; CCL I, 201s<br>
San Mattia, apostolo, uno dei dodici pilastri della Chiesa (Ap 21,14)<br>
Gesù Cristo, il Signore nostro, durante il Suo soggiorno sulla terra, manifestò chi egli fosse, ciò che era stato, quale fosse la volontà del Padre Suo di cui egli era servitore, quale comandamento prescriveva all'uomo. Tutto questo lo diceva apertamente alla folla oppure ai suoi discepoli, in disparte. Egli ne aveva prescelti dodici e li teneva sempre con sé: non si allontanarono mai dal Maestro: li aveva scelti, perché fossero maestri delle genti e diffusori della dottrina divina. Uno di essi venne allontanato, ma agli altri undici, mentre stava per ritornare al Padre suo dopo la resurrezione, comandò di andare nelle varie regioni del mondo e battezzarle nel nome del Padre, del Figlio e dello Spirito Santo (Mt 28,19). 
</p>

<p>
<div style='padding-left: 30pt'>
  E gli Apostoli subito, [questo nome di Apostoli significa appunto inviati, messaggeri] al posto di Giuda, che era stato cacciato, tirarono a sorte Mattia come loro dodicesimo compagno, secondo quanto  era stato anche profetizzato, come si legge nel salmo di David. Hanno ricevuto la forza dello Spirito Santo secondo la promessa per compiere miracoli e parlare lingue nuove. Hanno reso testimonianza alla fede in Gesù Cristo dapprima in Giudea dove fondarono delle Chiese. Poi sono partiti per il mondo intero e hanno annunciato alle nazioni lo stesso insegnamento della fede.
</div>
</p>

<p>
<div style='padding-left: 30pt'>
  Poi hanno fondato delle Chiese in ogni città che in seguito hanno fornito ad altre chiese la talea della fede e i semi della dottrina. La prova della loro unità sta nel fatto che tutte sono in pace e comunione tra loro, che i loro membri si chiamano, tra loro, fratelli e che praticano reciprocamente l'ospitalità. Questa costruzione si basa sull'unico fondamento della tradizione di uno stesso mistero. Gli apostoli hanno predicato quello che Cristo ha loro rivelato e null'altro doveva essere predicato da quelle Chiese fondate direttamente dagli apostoli alle quali essi avevano parlato di viva voce o, come si attesta, tramite lettere.
</div>
</p>

<p>
<u>DiBruno1</u> / Rimanete nel mio amore (Gv 15,9-17) / Si rimane nell’amore di Gesù, solo se si osservano i suoi comandamenti. Essi sono racchiusi in sintesi nelle otto Beatitudini e nei sei compimenti della Legge antica: “Io vi dico infatti: se la vostra giustizia non supererà quella degli scribi e dei farisei, non entrerete nel regno dei cieli. Avete inteso che fu detto agli antichi: Non ucciderai; chi avrà ucciso dovrà essere sottoposto al giudizio. Ma io vi dico: chiunque si adira con il proprio fratello dovrà essere sottoposto al giudizio. Chi poi dice al fratello: “Stupido”, dovrà essere sottoposto al sinedrio; e chi gli dice: “Pazzo”, sarà destinato al fuoco della Geènna. Avete inteso che fu detto: Non commetterai adulterio. Ma io vi dico: chiunque guarda una donna per desiderarla, ha già commesso adulterio con lei nel proprio cuore. Fu pure detto: “Chi ripudia la propria moglie, le dia l’atto del ripudio”. Ma io vi dico: chiunque ripudia la propria moglie, eccetto il caso di unione illegittima, la espone all’adulterio, e chiunque sposa una ripudiata, commette adulterio”. “Avete anche inteso che fu detto agli antichi: “Non giurerai il falso, ma adempirai verso il Signore i tuoi giuramenti”. Ma io vi dico: non giurate affatto, né per il cielo, perché è il trono di Dio, né per la terra, perché è lo sgabello dei suoi piedi, né per Gerusalemme, perché è la città del grande Re. Non giurare neppure per la tua testa, perché non hai il potere di rendere bianco o nero un solo capello. Sia invece il vostro parlare: “Sì, sì”, “No, no”; il di più viene dal Maligno. Avete inteso che fu detto: Occhio per occhio e dente per dente. Ma io vi dico di non opporvi al malvagio; anzi, se uno ti dà uno schiaffo sulla guancia destra, tu pórgigli anche l’altra, e a chi vuole portarti in tribunale e toglierti la tunica, tu lascia anche il mantello. E se uno ti costringerà ad accompagnarlo per un miglio, tu con lui fanne due. Da’ a chi ti chiede, e a chi desidera da te un prestito non voltare le spalle. Avete inteso che fu detto: Amerai il tuo prossimo e odierai il tuo nemico. Ma io vi dico: amate i vostri nemici e pregate per quelli che vi perseguitano, affinché siate figli del Padre vostro che è nei cieli; egli fa sorgere il suo sole sui cattivi e sui buoni, e fa piovere sui giusti e sugli ingiusti. Infatti, se amate quelli che vi amano, quale ricompensa ne avete? Non fanno così anche i pubblicani? E se date il saluto soltanto ai vostri fratelli, che cosa fate di straordinario? Non fanno così anche i pagani? Voi, dunque, siate perfetti come è perfetto il Padre vostro celeste” (Mt 5,1-.7,29). Questo amore va completato con il dono totale a Cristo della nostra vita per la salvezza di ogni uomo. Questo amore inizia dai discepoli per i discepoli. Se un discepolo non ama l’altro discepolo, consacrando a lui la vita per la sua redenzione e salvezza, mai potrà amare quanti non sono discepoli. L’amore vero per i discepoli manifesta l’amore vero per ogni altro uomo. Sempre si deve iniziare dai discepoli. / <b>In quel tempo, Gesù disse ai suoi discepoli: «Come il Padre ha amato me, anche io ho amato voi. Rimanete nel mio amore. Se osserverete i miei comandamenti, rimarrete nel mio amore, come io ho osservato i comandamenti del Padre mio e rimango nel suo amore. Vi ho detto queste cose perché la mia gioia sia in voi e la vostra gioia sia piena. Questo è il mio comandamento: che vi amiate gli uni gli altri come io ho amato voi. Nessuno ha un amore più grande di questo: dare la sua vita per i propri amici. Voi siete miei amici, se fate ciò che io vi comando. Non vi chiamo più servi, perché il servo non sa quello che fa il suo padrone; ma vi ho chiamato amici, perché tutto ciò che ho udito dal Padre mio l’ho fatto conoscere a voi. Non voi avete scelto me, ma io ho scelto voi e vi ho costituiti perché andiate e portiate frutto e il vostro frutto rimanga; perché tutto quello che chiederete al Padre nel mio nome, ve lo conceda. Questo vi comando: che vi amiate gli uni gli altri».</b> / L’amore vissuto sul modello di Cristo Gesù è condizione perché il discepolo entri nel regno dei cieli. Se Gesù così ha parlato, così ha insegnato, così è vissuto, amando il Padre con il dono di tutta la sua vita, perché oggi i discepoli di Gesù si sono totalmente scardinati dalla Legge di Cristo e dai suoi precetti o comandamenti? Chi ama Cristo si incardina alla sua Legge. Chi non lo ama, si scardina. Oggi stiamo costruendo un cristianesimo senza più riferimento né alla Parola di Cristo, né alla sua grazia, né al suo Santo Spirito. Senza Cristo tutto diventerà una valle di ossa senza vita. / Madre di Dio, Angeli, Santi, fateci veri discepoli di Gesù, obbedienti alla sua Parola.
</p>

<p>
<u>DiBruno-21</u> /  Non voi avete scelto me, ma io ho scelto voi<br>
VENERDÌ 14 MAGGIO (Gv 15,9-17)<br>
Nella Scrittura Santa ogni scelta per compiere una missione è da Dio. Nessuno potrà mai compiere la missione della salvezza se Dio non lo ha scelto. Le vie di Dio sono sempre misteriose. Dio sceglie Giuseppe per la salvezza di tutta la sua casa. La storia ci rivela come sia stata piena di sofferenze la via perché Giuseppe fosse il salvatore del suo popolo: “Ora Giuseppe fece un sogno e lo raccontò ai fratelli, che lo odiarono ancora di più. Disse dunque loro: «Ascoltate il sogno che ho fatto. Noi stavamo legando covoni in mezzo alla campagna, quand’ecco il mio covone si alzò e restò diritto e i vostri covoni si posero attorno e si prostrarono davanti al mio». Gli dissero i suoi fratelli: «Vuoi forse regnare su di noi o ci vuoi dominare?». Lo odiarono ancora di più a causa dei suoi sogni e delle sue parole. Egli fece ancora un altro sogno e lo narrò ai fratelli e disse: «Ho fatto ancora un sogno, sentite: il sole, la luna e undici stelle si prostravano davanti a me». Lo narrò dunque al padre e ai fratelli. Ma il padre lo rimproverò e gli disse: «Che sogno è questo che hai fatto! Dovremo forse venire io, tua madre e i tuoi fratelli a prostrarci fino a terra davanti a te?». I suoi fratelli perciò divennero invidiosi di lui, mentre il padre tenne per sé la cosa. I suoi fratelli erano andati a pascolare il gregge del loro padre a Sichem. <br>
Israele disse a Giuseppe: «Sai che i tuoi fratelli sono al pascolo a Sichem? Vieni, ti voglio mandare da loro». Gli rispose: «Eccomi!». Gli disse: «Va’ a vedere come stanno i tuoi fratelli e come sta il bestiame, poi torna a darmi notizie». Lo fece dunque partire dalla valle di Ebron ed egli arrivò a Sichem. Allora Giuseppe ripartì in cerca dei suoi fratelli e li trovò a Dotan.  Essi lo videro da lontano e, prima che giungesse vicino a loro, complottarono contro di lui per farlo morire. Si dissero l’un l’altro: «Eccolo! È arrivato il signore dei sogni! Orsù, uccidiamolo e gettiamolo in una cisterna! Poi diremo: “Una bestia feroce l’ha divorato!”. Così vedremo che ne sarà dei suoi sogni!». Ma Ruben sentì e, volendo salvarlo dalle loro mani, disse: «Non togliamogli la vita». Poi disse loro: «Non spargete il sangue, gettatelo in questa cisterna che è nel deserto, ma non colpitelo con la vostra mano»: egli intendeva salvarlo dalle loro mani e ricondurlo a suo padre. Poi sedettero per prendere cibo. Passarono alcuni mercanti madianiti; essi tirarono su ed estrassero Giuseppe dalla cisterna e per venti sicli d’argento vendettero Giuseppe agli Ismaeliti. Così Giuseppe fu condotto in Egitto. Intanto i Madianiti lo vendettero in Egitto a Potifàr, eunuco del faraone e comandante delle guardie” (Cfr, Gen 37,1-36). Le scelte sono di Dio e anche le vie appartengono alla divina sapienza. <br>
In quel tempo, Gesù disse ai suoi discepoli: «Come il Padre ha amato me, anche io ho amato voi. Rimanete nel mio amore. Se osserverete i miei comandamenti, rimarrete nel mio amore, come io ho osservato i comandamenti del Padre mio e rimango nel suo amore. Vi ho detto queste cose perché la mia gioia sia in voi e la vostra gioia sia piena. Questo è il mio comandamento: che vi amiate gli uni gli altri come io ho amato voi. Nessuno ha un amore più grande di questo: dare la sua vita per i propri amici. Voi siete miei amici, se fate ciò che io vi comando. Non vi chiamo più servi, perché il servo non sa quello che fa il suo padrone; ma vi ho chiamato amici, perché tutto ciò che ho udito dal Padre mio l’ho fatto conoscere a voi. Non voi avete scelto me, ma io ho scelto voi e vi ho costituiti perché andiate e portiate frutto e il vostro frutto rimanga; perché tutto quello che chiederete al Padre nel mio nome, ve lo conceda. Questo vi comando: che vi amiate gli uni gli altri».<br>
È verità che va messa nel cuore. Chi è scelto da Cristo Gesù per compiere la missione di salvezza come amministratore dei misteri di Dio e ministro della sua verità e grazia, deve sempre consegnarsi allo Spirito Santo, che muove e agisce per via mediata e anche immediata. Chi non ascolta gli Apostoli mai potrà dire di ascoltare lo Spirito. Spirito e Apostoli sono una sola voce. Ma anche l’Apostolo deve sempre ascoltare lo Spirito. È suo obbligo per essere voce dello Spirito Santo in mezzo ai suoi fratelli. La vita dell’Apostolo deve essere obbedienza a Cristo e allo Spirito Santo sempre.<br>
Madre della Redenzione, Angeli, Santi, fateci ascoltatori dello Spirito e degli Apostoli. 
</p>

<p>
<u>Silvestrini-21</u> / Chi ci ama veramente?<br>
È molto bello e significativo che il giorno della festa di un Apostolo, oggi San Mattia, la liturgia ci faccia riascoltare le parole di Gesù: "Come il Padre ha amato me, così anch'io ho amato voi. Rimanete nel mio amore". È l'ennesima dichiarazione esplicita da parte di Gesù per uno dei suoi prediletti. Quell'amore che non ha limiti nè confini, tocca gli accenti più elevati ed intensi quando il Maestro divino si rivolge a coloro che egli stesso ha prescelto e chiamato all'intimità della sua vita. È un amore della stessa natura e della stessa intensità di quello che unisce nella perfezione divina il Padre al Figlio; è un amore che è la terza persona della Trinità, lo Spirito Santo. I destinatari privilegiati di oggi siamo noi Sacerdoti, noi, in cui Egli ha riposto la sua fiducia per essere i primi testimoni, che debbono doverosamente incarnare in tutta la persona, quella stessa di Cristo. Ha chiesto a Mattia, a tutti i suoi discepoli, a tutti noi, di rimanere nel suo amore; questa è la condizione indispensabile per essere come lui e poter agire fedelmente in sua vece. Ci ha scelti e consacrati per renderci capaci di consacrare, benedire, assolvere, educare e testimoniare la fede. Ci ha chiesto di diventare pane per tutti, di essere disposti a versare il nostro sangue, ad essere disponibili a fare di tutta la nostra vita una sacra celebrazione, una eucaristia continua. Il memoriale di Cristo infatti si perpetua e si attualizza nei suoi sacerdoti e per mezzo loro e con loro in tutti i fedeli. Sono essi perciò che debbono brillare come lampade poste sul lucerniere, sono essi che hanno, per divina disposizione, il compito di guidare, orientare, sostenere, amare tutti incondizionatamente. Per questo il Signore Gesù ha riversato amore particolare su ciascuno di essi, perché a loro volta siano capaci di spargere amore nel mondo, nel cuore di ogni uomo. La sublimità della missione la si comprende solo vivendola giorno dopo giorno, messa dopo messa. Sentirsi come Cristo non è quindi un privilegio di cui vantarsi, ma una missione da compiere in un atteggiamento di profonda umiltà, in una vera prostrazione, sempre pronti a lavare i piedi e a detergere ogni lacrima, ogni miseria, con l'acqua salutare e salvifica che incessantemente sgorga dal costato di Cristo. Rimanere nell'amore di Cristo allora significa comprendere la predilezione di cui indegnamente siamo stati fatto degni, significa sentire l'urgenza della testimonianza, significa soprattutto una intimità indissolubile di comunione con Lui, che ci consenta di somigliargli nel modo migliore possibile. Dobbiamo essere rigenerati dalla Madre di Dio, solo lei, piena di Spirito Santo, può plasmarci ad immagine del suo Figlio. Solo con lei possiamo a nostra volta generare Cristo sui nostri altari. È sempre lei la Madre, è suo per sempre il compito di dare alla luce il suo Figlio per noi. Solo lei può colmare il nostro cuore dai probabili vuoti, derivanti dalla nostra condizione. Sola la Vergine può essere la nostra Madre e la nostra Sposa. Con lei abbiamo la certezza di poter rimanere nell'amore di Cristo e saper spargere amore come Cristo.
</p>

<p>
<u>LOYOLA1</u> / Mi passano davanti tutte le volte che ho preso per mano qualcuno e che mi hanno presa per mano. Penso a tutte le volte in cui non ho sentito il bisogno di fuggire. Quando qualcuno ti prende per mano in qualche modo ti comunica questo: «sto qui con te, resta qui». «Qui puoi fermarti», ci sta dicendo Gesù. Si sceglie di restare quando ci si sente a casa. Quando si può restare in silenzio senza il bisogno di dover riempire ogni spazio vuoto con le parole. Quando si può semplicemente stare così come si è. Quando si può dire “no” senza perdere un amico. E questo spazio dell’intimità dell’amicizia, dell’amore, non è uno spazio chiuso ma aperto. C’è un movimento che va da Lui a me, da me a te, e da te a Lui. Nell’amicizia ci restituiamo a Dio continuamente. Non è il gioco di potere tra servo e padrone, non c’è un dare a senso unico; oltre la reciprocità, c’è appartenenza e libertà. Non ci sono vie di mezzo: o quella mano che ti stringe, ti soffoca e ti tiene legato o ti accompagna, ti custodisce, ti accarezza. E Gesù vuole essere chiaro, «vi ho chiamato amici» perché ho condiviso con voi tutto quello che so, tutto quello che sono. Ci prende per mano e ci comunica questo amore del Padre, e perché siamo amati per primi possiamo andare e amare a nostra volta. Siamo in questa relazione tra pari. Possiamo stare uno di fronte all’altro senza temerci, senza che nessuno cerchi di sottomettere l’altro, o senza guardare continuamente la porta, alle vie di fuga possibili. Leggiamo “comandamento” e subito pensiamo a un dovere, a un obbligo, ma Gesù non ci propone l’amore come una limitazione della nostra libertà, tutt’altro, ci rivela che l’amore è per la libertà, per la gioia piena, per il compimento. Ciò che rende visibile, ciò che porta sulla terra Dio, è proprio quell’amore che siamo capaci di dare agli altri fino alla fine. È un trasporto esigente, ma quanta luce in questo condividersi! / In quali occasione ti viene voglia di fuggire? Nella relazione con Dio come ti senti, amico o servo? Tre parole per restare e su cui riflettere: fiducia, trasporto e gioia. (Caterina Bruno)
</p>

<p>
<u>LOYOLA-21</u> / «Niente che resti non amato». È veramente possibile una cosa del genere? Guardo dentro il mio cuore e mi rendo conto che la mia tristezza viene da alcune parti della mia vita che non sono capace di amare, non riesco ad accogliere del tutto quel fratello da cui mi sento giudicato, quello che mi ha ferito o che ho ferito, non riesco ad amare del tutto neanche me stesso.
</p>

<p>
Mi fermo sulla parola comandamento, che oggi torna tante volte.<br>
Questo imperativo mi sta stretto associato all’amore, mi disturba, ma vedo che si affianca subito alla parola Padre. Cosa fa un Padre se non tentare in tutti i modi di trasmettere ai suoi figli le cose più importanti, la sua esperienza, per il nostro bene?
</p>

<p>
Allora mi rendo conto che nella mia povertà è il Suo sguardo che arriva per primo ad amare lì dove proprio non riesco ad arrivare, viene per me, per te. Ha dato la vita per un “noi”, questo ci accomuna. C’è un amore che “passa” non nel senso che finisce, ma che ti attraversa, ti cambia, e che non puoi trattenerti dal riversare su chi ti è accanto perché a sua volta lo riversi. Il paradosso è che, proprio in questo passare, resta.
</p>

<p>
È la sola cosa che resta, l’amore che dal Padre va al Figlio, e a noi figli e fratelli e poi ancora torna al Padre. Senza forme malsane di dipendenza, non è richiesta nessuna cieca obbedienza, ma la trasparenza del poter rinunciare volontariamente ad ogni forma di potere e di difesa per amore, nella libertà dell’amicizia. Da pari a pari, un restituirsi continuamente a Dio che dà la vita, finché non ci rendiamo conto che ogni cosa abita già nel Suo amore.
</p>

<p>
È da scoprirlo, da ricordare insieme, ascoltandoci, sottovoce, ad alta voce, con un gesto, un tenersi per mano, un abbraccio, il nostro compito è solo questo: non trattenerlo. / E a te cosa resta?
</p>

<p>
Quale parte della tua vita non stai amando e vuoi chiedere di imparare ad amare?
</p>

<p>
Dove senti che si affollano tutte le tue resistenze ad amare gli altri, che ti suona come un “dovere” che ti impedisce di restare?
</p>

<p>
Caterina Bruno
</p>

<p>
<u>LettureBose</u> / Non pensare soltanto a te, ma anche al tuo prossimo / Mettete in pratica l'esortazione dell'Apostolo che dice: Sia che mangiate sia che beviate sia che facciate qualsiasi altra cosa, fate tutto per la gloria di Dio (1Cor 10,31). Davvero se quando uscirai di qui, prenderai a cuore la salvezza del fratello e non solo lo consiglierai e lo esorterai, ma anche gli mostrerai il male che gli deriva da divertimenti contrari al vangelo e il profitto e il guadagno che può ricavare dal nostro insegnamento, allora hai fatto tutto per la gloria di Dio e ti sei procurato un doppio salario: hai lavorato in vista della tua salvezza e hai cercato di guarire chi, insieme a te, è membro del corpo di Cristo. È un vanto per la chiesa, è un comando del Salvatore che tu non pensi soltanto a te, ma anche al tuo prossimo. Considera a quale dignità si innalza colui che si preoccupa della salvezza del suo fratello. Costui imita Dio per quanto è possibile all'uomo. Ascolta infatti che cosa dice per bocca del profeta: Se saprai distinguere ciò che è prezioso da ciò che è vile, sarai come la mia bocca (Ger 15,19), intende dire: "Chi cerca di salvare il suo fratello che è negligente e di strapparlo dalle fauci del diavolo, per quanto è possibile all'uomo, imita me". C'è forse qualcosa che potrebbe uguagliare tale azione? Di tutte le opere è la più grande, è la vetta dell'intera virtù. Ed è naturale, dal momento che Cristo ha versato il suo sangue per la nostra salvezza. E Paolo quando parla di quelli che provocano scandalo e che feriscono la coscienza di quelli che li vedono, grida: Per la tua scienza va in rovina il debole, un fratello per il quale Cristo è morto (1Cor 8,11). Se dunque il tuo maestro ha versato per lui il suo sangue, non è giusto che ciascuno di noi incoraggi con le sue parole e dia una mano a quelli che a causa della loro negligenza sono caduti nelle reti del diavolo? Voi lo farete, ne sono certo, perché siete colmi di sollecitudine per quelli che insieme a voi sono membra del corpo di Cristo e vi impegnerete a ricondurre i vostri fratelli alla nostra madre comune; so che, per la grazia di Dio, siete saggi e potete ammonire altri. (Giovanni Crisostomo, Catechesi battesimali 6,17-20) 
</p>

<p>
<u>FEGF1</u> / «Voi sarete afflitti, ma la vostra afflizione si cambierà in gioia» di San Bernardo nel dodicesimo secolo / ”Nell’andare, se ne va e piange, portando la semente da gettare”. Forse piangerà per sempre? Certo che no: “Nel tornare, viene con giubilo portando i suoi covoni” (Sal 125,8). È a ragione si rallegrerà, poiché porterà i covoni della gloria. Ma, direte, questo succederà soltanto nell’ultimo giorno, nel tempo della risurrezione, e l’attesa è lunghissima. Non perdetevi d’animo, non cedete come bambini. Nell’attesa, riceverete dalla “caparra dello Spirito” (2Cor 1,21) il necessario  per mietere con giubilo. Seminate nella giustizia, dice il Signore, e raccogliete la speranza della vita. Non siete più rinviati all’ultimo giorno, quando tutto vi sarà dato realmente e non più nella speranza. Ma si parla del presente. Certo, grande sarà la nostra gioia, infinito il nostro giubilo, quando comincerà la vera vita. Ma la speranza di una così grande gioia non può essere senza gioia fin d’ora.
</p>

<p>
<u>FEGF2</u> / Il Regno di Dio … è giustizia, pace e gioia nello Spirito Santo di San Cesario di Arles nel sesto secolo / Qual’è la vera gioia, fratelli se non il Regno dei cieli? E qual’è il Regno di Dio, se non Cristo nostro Signore. Io so che tutti gli uomini vogliono provare una vera gioia. Ma sbaglia chi vuole godere dei raccolti senza coltivare il suo campo; inganna se stesso chi vuole raccogliere frutti senza piantare alberi. Non si possiede la vera gioia senza la giustizia e la pace... Ora, rispettando la giustizia e la pace, fatichiamo per un breve tempo, come chinati su un lavoro fruttuoso. Ma poi, godremo senza fine del frutto di questo lavoro. Ascolta l’apostolo Paolo dire a proposito di Cristo: “Egli è la vostra pace” (Ef 2,14)... E il Signore, rivolgendosi ai suoi discepoli, dice: “Vi vedrò di nuovo e il vostro cuore si rallegrerà e nessuno potrà togliere la vostra gioia”. Qual’è questa gioia che nessuno vi potrà togliere, se non lui stesso, il vostro Signore, che nessuno vi può togliere? Esaminate dunque la vostra coscienza, fratelli; se vi regna la giustizia, se volete, desiderate e augurate a tutti la medesima cosa che augurate a voi stessi, se la pace è in voi, non soltanto con i vostri amici, ma anche con i vostri nemici, sappiate che il Regno dei cieli, cioè Cristo Signore, dimora in voi.
</p>

<p>
<u>NELLAPAROLA</u> / <br>
<a href="https://www.nellaparola.it/" title="https://www.nellaparola.it/" class="https">https://www.nellaparola.it/</a><br>
ENTI<br>
Commento alla Liturgia<br>
Gioia: dono e scelta<br>
Luigi Maria Epicoco
</p>

<p>
“Questo vi ho detto perché la mia gioia sia in voi e la vostra gioia sia piena”.
</p>

<p>
La gioia è la più grande conseguenza che nasce dall’esperienza autentica della fede. È la gioia come senso di pienezza, cioè come ciò che riempie la vita e la riscatta da quella sensazione di vuoto che troppo spesso ne fa da padrona. È la gioia che nasce dal sapersi amati in maniera definitiva senza se e senza ma. È la gioia che si manifesta soprattutto nei momenti più difficili e più faticosi. È la gioia di sapere che non siamo mai radicalmente soli, e che “se il nostro cuore ci rimprovera qualcosa, Dio è più grande del nostro cuore”. È la gioia che viene dal perdono, dal vedersi dare quella seconda opportunità che ci fa rimettere in piedi. È la gioia che cambia lo sguardo dei poveri. È la gioia che ci rende autentici perché riconciliati con la nostra debolezza. È la gioia di vedere crescere dentro di noi il seme del regno di Dio che fa germogliare fiori tra le rocce. Un cristiano senza l’esperienza della gioia non è pienamente cristiano. Ma la gioia è dono e scelta. È dono perché nasce solo dal dono di sapersi di qualcuno, dal dono di sapersi amati. È scelta perché bisogna scegliere di vivere nella gioia, e di cominciare a pensare e guardare la nostra vita da un altro punto di vista radicalmente diverso. Ha ragione quindi Chiara Amirante, fondatrice di Nuovi Orizzonti, quando scrive:
</p>

<p>
“Impegnati ad eliminare tutta quella sofferenza che dipende molto di più da te, dalla tua modalità di reagire alle persone e alle situazioni, che da eventi esterni. Vivi al meglio tutta quella sofferenza che non puoi in alcun modo evitare, cerca di darle un senso perché ogni difficoltà, ogni croce, possa trasformarsi in una nuova importante opportunità!”.
</p>

<p>
In questo senso la gioia cristiana trasborda la semplice emozione di gioia, e diventa un impegno da assumersi ogni giorno. Ma nessuno potrebbe davvero assumersi questo impegno se prima innanzitutto non sperimenta che da Gesù in poi, la gioia non è più una promessa che riguarda il futuro ma un’esperienza da scoprire nel presente.
</p>

<p>
AT 1,15-17.20-26    GV 15,9-17   <br>
CONDIVIDI SU
</p>

<p>
Commento alla Liturgia<br>
Un altro<br>
Roberto Pasolini
</p>

<p>
Il vuoto lasciato dalla tragica scomparsa del discepolo Giuda e, prima della Pentecoste, colmato da Mattia, è per la Chiesa sempre l’occasione di contemplare — come da una feritoia — l’immensità e la fedeltà dell’amore del Signore. Per sua stessa voce, sappiamo che l’appartenenza di ogni discepolo al gruppo dei Dodici non è stata né casuale, né spontanea.
</p>

<p>
«Non voi avete scelto me, ma io ho scelto voi e vi ho costituiti perché andiate e portiate frutto e il vostro frutto rimanga» (Gv 15,16).
</p>

<p>
È forse questa consapevolezza ad aver persuaso i discepoli che era necessario integrare il numero simbolico del collegio apostolico, scegliendo tra coloro che insieme ai Dodici erano stati con il Signore Gesù dal suo battesimo fino alla sua assunzione. Infatti, proprio da qui nasce la forza di pensare e realizzare scelte ispirate: da una capacità di leggere la storia secondo il criterio della Pasqua, che non scarta nessun fotogramma dalla pellicola del reale, e dalla fiducia che, nel nostro essere discepoli, siamo sempre circondati e accompagnati, mai soli.
</p>

<p>
«Bisogna dunque che, tra coloro che sono stati con noi per tutto il tempo nel quale il Signore Gesù ha vissuto fra noi, cominciando dal battesimo di Giovanni fino al giorno in cui è stato di mezzo a noi assunto in cielo, uno divenga testimone, insieme a noi, della sua risurrezione» (At 1,21-22).
</p>

<p>
Tuttavia, il modo con cui la preferenza è andata su di lui anziché su un altro possibile candidato può apparire ai nostri occhi alquanto stravagante. Eppure, proprio questo “tirare a sorte” può diventare una luce con cui rileggere i modi e i tempi con cui anche noi ci troviamo coinvolti nella vita e nella missione della Chiesa. Spesso — forse il più delle volte — il disegno di Dio si compone proprio dietro al velo, arbitrario, talvolta assurdo e indecifrabile, della realtà quotidiana. E, a un certo punto, possiamo smettere di badare alla forma, quando scopriamo fino a che punto il Signore ci vuol bene e ci coinvolge nella sua stessa vita. Occorre solo farci la domanda: è proprio questo che desidero, essere «un altro» pezzo di umanità associata al Corpo di Cristo?
</p>

<p>
«Non vi chiamo più servi, perché il servo non sa quello che fa il suo padrone; ma vi ho chiamato amici, perché tutto ciò che ho udito dal Padre mio l’ho fatto conoscere a voi» (Gv 15,15).
</p>

<p>
AT 1,15-17.20-26    GV 15,9-17   <br>
CONDIVIDI SU
</p>

<p>
Commento alla Liturgia<br>
Curriculum<br>
MichaelDavide Semeraro
</p>

<p>
La memoria dell’elezione di Mattia e della sua associazione «agli undici apostoli» (At 1,26) è un momento delicato ed emblematico della vita della prima comunità cristiana, che diventa paradigmatico per ogni comunità di tutti i tempi e in tutti i luoghi. Non viene presentato un curriculum vitae per essere resi partecipi del gruppo degli apostoli, né, tantomeno, si fa una campagna elettorale cercando di valutare i pregi e i difetti di ciascuno dei candidati, cadendo nella trappola di creare e pregi e difetti perché le cose vadano a proprio vantaggio. Il metodo della scelta è quello della proposizione e dell’affidamento attraverso la preghiera:
</p>

<p>
«Tu, Signore, che conosci il cuore di tutti, mostra quale di questi due hai scelto» (At 1,24).
</p>

<p>
Non si tratta di scegliere tra uno che è più adatto e un altro che lo sia meno. Sia Giuseppe che Mattia sono degni di stima e fiducia, ma ogni ministero è anche un mistero legato a fattori che talora ci sfuggono, e per questo è necessario confidare molto sulla preghiera e sull’abbandono piuttosto che sul calcolo e meno ancora sulle preferenze personali, le cui ragioni non sono mai assolutamente pure da convenienze o, semplicemente, bisogno di escludere qualcuno.<br>
Dopo la preghiera e la scelta attraverso la sorte, non ci sono commenti né tantomeno applausi o recriminazione… semplicemente ciascuno prende il suo posto e cerca di fare al meglio la propria parte con serenità. Essere scelti, infatti, esige che poi si divenga capaci di scegliere e di perseverare nell’essere «testimone, insieme a noi, della sua risurrezione» (1,22). Nella tradizione ebraica, il numero è importante tanto da essere necessario perché si possa pregare in sinagoga. È questo un modo per assicurare che la comunità non sia il frutto di un accordo umano, ma il segno dell’accoglienza di una parola che viene da Dio e dirige il cammino di ciascuno secondo il comandamento del Signore: «che vi amiate gli uni gli altri come io ho amato voi» (Gv 15,12). Essere testimoni della risurrezione esige una capacità di condivisione e di amore che sono la vera prova che il Signore è veramente risorto. Non si tratta di un’evidenza da sbattere in faccia a chichessia, ma è un «ministero e apostolato» (At 1,25) il cui fondamento è in una relazione con Dio vissuta in fraternità e nel legame di una comunione operosa:
</p>

<p>
«Rimanete nel mio amore» (Gv 15,9).
</p>

<p>
Come ricorda Gregorio Magno parlando della carità, potremmo dire la stessa cosa per parlare della testimonianza: «In effetti, come i molti rami di un albero provengono da una sola radice, così le molteplici virtù sono originate dalla stessa carità. Cosicché il ramo delle opere buone non può che germogliare sulla radice della carità. In effetti i comandamenti del Signore sono molteplici e unico: molteplici per la diversità delle opere, uno per la radice dell’amore» (GREGORIO MAGNO, Omelie sui Vangeli, 27, 1).
</p>

<p>
<u>HomilyVoice-21</u> / PRIMA LETTURA Sta scritto infatti nel libro dei Salmi: La sua dimora diventi deserta e nessuno vi abiti, e il suo incarico lo prenda un altro.<br>
L’Apostolo Pietro nel completare il numero dei Dodici, a causa dell’abbandono da parte di Giuda Iscariota, fa appello alla profezia contenuta nel Salmo 109. <br>
Il Salmo è di sapore e gusto veterotestamentario. Lo riportiamo per intero perché è cosa buona mettere in luce l’infinita differenza tra la preghiera prima della crocifissione di Cristo Gesù e la preghiera dopo la crocifissione. Sulla Croce la relazione con il Signore è interamente modificata, perché nuovo è il cuore di Cristo Gesù. <br>
Dio della mia lode, non tacere, perché contro di me si sono aperte la bocca malvagia e la bocca ingannatrice, e mi parlano con lingua bugiarda. Parole di odio mi circondano, mi aggrediscono senza motivo. In cambio del mio amore mi muovono accuse, io invece sono in preghiera. Mi rendono male per bene e odio in cambio del mio amore. Suscita un malvagio contro di lui e un accusatore stia alla sua destra! Citato in giudizio, ne esca colpevole e la sua preghiera si trasformi in peccato.<br>
Pochi siano i suoi giorni e il suo posto l’occupi un altro (Fiant dies eius pauci et episcopatum eius accipiat alter - Gegraptai gar en biblôi psalmôn, Genêthêtô hê epaulis autou erêmos kai mê estô ho katoikôn en autêi, kai, Tên episkopên autou labetô heteros (At 1,20). <br>
I suoi figli rimangano orfani e vedova sua moglie. Vadano raminghi i suoi figli, mendicando, rovistino fra le loro rovine. L’usuraio divori tutti i suoi averi e gli estranei saccheggino il frutto delle sue fatiche. Nessuno gli dimostri clemenza, nessuno abbia pietà dei suoi orfani.<br>
La sua discendenza sia votata allo sterminio, nella generazione che segue sia cancellato il suo nome. La colpa dei suoi padri sia ricordata al Signore, il peccato di sua madre non sia mai cancellato: siano sempre davanti al Signore ed egli elimini dalla terra il loro ricordo. Perché non si è ricordato di usare clemenza e ha perseguitato un uomo povero e misero, con il cuore affranto, per farlo morire. Ha amato la maledizione: ricada su di lui! Non ha voluto la benedizione: da lui si allontani!<br>
Si è avvolto di maledizione come di una veste: è penetrata come acqua nel suo intimo e come olio nelle sue ossa. Sia per lui come vestito che lo avvolge, come cintura che sempre lo cinge. Sia questa da parte del Signore la ricompensa per chi mi accusa, per chi parla male contro la mia vita. Ma tu, Signore Dio, trattami come si addice al tuo nome: liberami, perché buona è la tua grazia. Io sono povero e misero, dentro di me il mio cuore è ferito. Come ombra che declina me ne vado, scacciato via come una locusta. Le mie ginocchia vacillano per il digiuno, scarno è il mio corpo e dimagrito. Sono diventato per loro oggetto di scherno: quando mi vedono, scuotono il capo. <br>
Aiutami, Signore mio Dio, salvami per il tuo amore. Sappiano che qui c’è la tua mano: sei tu, Signore, che hai fatto questo. Essi maledicano pure, ma tu benedici! Insorgano, ma siano svergognati e il tuo servo sia nella gioia. Si coprano d’infamia i miei accusatori, siano avvolti di vergogna come di un mantello. A piena voce ringrazierò il Signore, in mezzo alla folla canterò la sua lode, perché si è messo alla destra del misero per salvarlo da quelli che lo condannano (Sal 109,1-31). <br>
Perché un altro possa prendere il posto che Giuda ha abbandonato si deve conoscere il fine per il quale il posto va preso: per essere testimoni di Cristo Gesù, testimoni del suo mistero di morte e di risurrezione fino agli estremi confini della terra. Il fine è essenza di un ministero.<br>
Conoscendo il fine, l’Apostolo Pietro pone anche le condizioni: “Bisogna dunque che, tra coloro che sono stati con noi per tutto il tempo nel quale il Signore Gesù ha vissuto fra noi, cominciando dal battesimo di Giovanni fino al giorno in cui è stato di mezzo a noi assunto in cielo, uno divenga testimone, insieme a noi, della sua risurrezione”.  Mai si potrà raggiungere un fine, se le condizioni sono assenti. Fine e condizioni per poter raggiungere il fine devono essere una cosa sola. 
</p>

<p>
LEGGIAMO At 1,15-17.20-26<br>
In quei giorni Pietro si alzò in mezzo ai fratelli – il numero delle persone radunate era di circa centoventi – e disse: «Fratelli, era necessario che si compisse ciò che nella Scrittura fu predetto dallo Spirito Santo per bocca di Davide riguardo a Giuda, diventato la guida di quelli che arrestarono Gesù. Egli infatti era stato del nostro numero e aveva avuto in sorte lo stesso nostro ministero. <br>
Sta scritto infatti nel libro dei Salmi: La sua dimora diventi deserta e nessuno vi abiti, e il suo incarico lo prenda un altro. Bisogna dunque che, tra coloro che sono stati con noi per tutto il tempo nel quale il Signore Gesù ha vissuto fra noi, cominciando dal battesimo di Giovanni fino al giorno in cui è stato di mezzo a noi assunto in cielo, uno divenga testimone, insieme a noi, della sua risurrezione».  <br>
Ne proposero due: Giuseppe, detto Barsabba, soprannominato Giusto, e Mattia. Poi pregarono dicendo: «Tu, Signore, che conosci il cuore di tutti, mostra quale di questi due tu hai scelto per prendere il posto in questo ministero e apostolato, che Giuda ha abbandonato per andarsene al posto che gli spettava». Tirarono a sorte fra loro e la sorte cadde su Mattia, che fu associato agli undici apostoli.<br>
Anche l’Apostolo Paolo detta le condizioni perché una persona possa ricevere il ministero dell’episcopato. Sono condizioni dettate dallo Spirito Santo. Servono perché il fine possa essere raggiunto.<br>
Questa parola è degna di fede: se uno aspira all’episcopato, desidera un nobile lavoro. Bisogna dunque che il vescovo sia irreprensibile, marito di una sola donna, sobrio, prudente, dignitoso, ospitale, capace di insegnare, non dedito al vino, non violento ma benevolo, non litigioso, non attaccato al denaro. Sappia guidare bene la propria famiglia e abbia figli sottomessi e rispettosi, perché, se uno non sa guidare la propria famiglia, come potrà aver cura della Chiesa di Dio? <br>
Inoltre non sia un convertito da poco tempo, perché, accecato dall’orgoglio, non cada nella stessa condanna del diavolo. È necessario che egli goda buona stima presso quelli che sono fuori della comunità, per non cadere in discredito e nelle insidie del demonio.<br>
Allo stesso modo i diaconi siano persone degne e sincere nel parlare, moderati nell’uso del vino e non avidi di guadagni disonesti, e conservino il mistero della fede in una coscienza pura.  Perciò siano prima sottoposti a una prova e poi, se trovati irreprensibili, siano ammessi al loro servizio. Allo stesso modo le donne siano persone degne, non maldicenti, sobrie, fedeli in tutto.  I diaconi siano mariti di una sola donna e capaci di guidare bene i figli e le proprie famiglie. Coloro infatti che avranno esercitato bene il loro ministero, si acquisteranno un grado degno di onore e un grande coraggio nella fede in Cristo Gesù (1Tm 3,1-13).<br>
Sono condizioni semplici, ma essenziali. Esse vanno rispettate. Se le condizioni sono inesistenti, anche il fine sarà inesistente. Prima ancora che Paolo dettasse le condizioni per poter ricevere il ministero di vescovo, i Dodici avevano dettato le condizioni per riceve il ministero del diaconato. Anche queste condizioni sono semplici, ma essenziali. <br>
In quei giorni, aumentando il numero dei discepoli, quelli di lingua greca mormorarono contro quelli di lingua ebraica perché, nell’assistenza quotidiana, venivano trascurate le loro vedove. Allora i Dodici convocarono il gruppo dei discepoli e dissero: «Non è giusto che noi lasciamo da parte la parola di Dio per servire alle mense. Dunque, fratelli, cercate fra voi sette uomini di buona reputazione, pieni di Spirito e di sapienza, ai quali affideremo questo incarico. Noi, invece, ci dedicheremo alla preghiera e al servizio della Parola». Piacque questa proposta a tutto il gruppo e scelsero Stefano, uomo pieno di fede e di Spirito Santo, Filippo, Pròcoro, Nicànore, Timone, Parmenàs e Nicola, un prosèlito di Antiòchia. Li presentarono agli apostoli e, dopo aver pregato, imposero loro le mani (At 6,1-6).<br>
Oggi il Codice di Diritto Canonico pone queste condizioni perché ad un presbitero possa essere conferito il sacramento dell’episcopato: <br>
Can. 378 - § 1. Per l'idoneità di un candidato all'episcopato, si chiede che: 1° sia eminente per fede salda, buoni costumi, pietà, zelo per le anime, saggezza, prudenza e virtù umane, e inoltre dotato di tutte le altre qualità che lo rendono adatto a compiere l'ufficio in questione; 2° goda di buona reputazione; 3° abbia almeno trentacinque anni di età; 4° sia presbitero almeno da cinque anni; 5° abbia conseguito la laurea dottorale o almeno la licenza in sacra Scrittura, teologia o diritto canonico in un istituto di studi superiori approvato dalla Sede Apostolica, oppure sia almeno veramente esperto in tali discipline. § 2. Il giudizio definitivo sull'idoneità del candidato spetta alla Sede Apostolica.<br>
Ecco ancora quali condizioni richiede l’Apostolo Paolo a chi vuole esercitare secondo verità il ministero che ha ricevuto. Non solo il ministero dell’episcopato, ma anche ogni altro ministero.<br>
Da parte nostra non diamo motivo di scandalo a nessuno, perché non venga criticato il nostro ministero; ma in ogni cosa ci presentiamo come ministri di Dio con molta fermezza:  nelle tribolazioni, nelle necessità, nelle angosce, nelle percosse, nelle prigioni, nei tumulti, nelle fatiche, nelle veglie, nei digiuni; con purezza, con sapienza, con magnanimità, con benevolenza, con spirito di santità, con amore sincero, con parola di verità, con potenza di Dio; con le armi della giustizia a destra e a sinistra;  nella gloria e nel disonore, nella cattiva e nella buona fama; come impostori, eppure siamo veritieri; come sconosciuti, eppure notissimi; come moribondi, e invece viviamo; come puniti, ma non uccisi; come afflitti, ma sempre lieti; come poveri, ma capaci di arricchire molti; come gente che non ha nulla e invece possediamo tutto! (2Cor 6,3.10). <br>
Nella Lettera ai Romani detta altre condizioni morali per esercitare il ministero di discepoli di Gesù. Anche essere discepoli di Gesù è un ministero che richiede delle condizioni perché sia esercitato secondo purezza di verità, fede, speranza, carità.<br>
Vi esorto dunque, fratelli, per la misericordia di Dio, a offrire i vostri corpi come sacrificio vivente, santo e gradito a Dio; è questo il vostro culto spirituale. Non conformatevi a questo mondo, ma lasciatevi trasformare rinnovando il vostro modo di pensare, per poter discernere la volontà di Dio, ciò che è buono, a lui gradito e perfetto.<br>
Per la grazia che mi è stata data, io dico a ciascuno di voi: non valutatevi più di quanto conviene, ma valutatevi in modo saggio e giusto, ciascuno secondo la misura di fede che Dio gli ha dato. Poiché, come in un solo corpo abbiamo molte membra e queste membra non hanno tutte la medesima funzione, così anche noi, pur essendo molti, siamo un solo corpo in Cristo e, ciascuno per la sua parte, siamo membra gli uni degli altri. Abbiamo doni diversi secondo la grazia data a ciascuno di noi: chi ha il dono della profezia la eserciti secondo ciò che detta la fede; chi ha un ministero attenda al ministero; chi insegna si dedichi all’insegnamento; chi esorta si dedichi all’esortazione. Chi dona, lo faccia con semplicità; chi presiede, presieda con diligenza; chi fa opere di misericordia, le compia con gioia.<br>
La carità non sia ipocrita: detestate il male, attaccatevi al bene; amatevi gli uni gli altri con affetto fraterno, gareggiate nello stimarvi a vicenda. Non siate pigri nel fare il bene, siate invece ferventi nello spirito; servite il Signore. Siate lieti nella speranza, costanti nella tribolazione, perseveranti nella preghiera. Condividete le necessità dei santi; siate premurosi nell’ospitalità. Benedite coloro che vi perseguitano, benedite e non maledite. Rallegratevi con quelli che sono nella gioia; piangete con quelli che sono nel pianto. Abbiate i medesimi sentimenti gli uni verso gli altri; non nutrite desideri di grandezza; volgetevi piuttosto a ciò che è umile. Non stimatevi sapienti da voi stessi.<br>
Non rendete a nessuno male per male. Cercate di compiere il bene davanti a tutti gli uomini. Se possibile, per quanto dipende da voi, vivete in pace con tutti. Non fatevi giustizia da voi stessi, carissimi, ma lasciate fare all’ira divina. Sta scritto infatti: Spetta a me fare giustizia, io darò a ciascuno il suo, dice il Signore. Al contrario, se il tuo nemico ha fame, dagli da mangiare; se ha sete, dagli da bere: facendo questo, infatti, accumulerai carboni ardenti sopra il suo capo. Non lasciarti vincere dal male, ma vinci il male con il bene (Rm 12,1-21).<br>
Urge porre somma attenzione affinché mai si cambi il fine di un ministero sia ordinato e sia non ordinato. Neanche il fine del “ministero” di essere discepoli di Gesù va cambiato. Se si cambia il fine, il ministero non ha ragion di essere. Fine e ministero sono una cosa sola. Anche le condizioni mai dovranno essere modificate nella sostanza. Se le condizioni sono inesistenti anche il fine sarà inesistente. Se le condizioni sono alterate anche il fine risulterà alterato. Oggi è questa la grande confusione che regna: la mancanza del fine di ogni ministero. Mancando il fine vero, le condizioni non servono più. È lo smarrimento e la confusione. 
</p>

<p>
LETTURA DEL  VANGELO<br>
Come il Padre ha amato me, anche io ho amato voi. Rimanete nel mio amore. Se osserverete i miei comandamenti, rimarrete nel mio amore, come io ho osservato i comandamenti del Padre mio e rimango nel suo amore.<br>
Gesù Crocifisso è il modello universale ed eterno del vero amore. Chi vuole amare mai dovrà distogliere gli occhi dalla sua croce. Ecco cosa chiede ad ogni discepolo di Gesù la Lettera agli Ebrei: “Anche noi dunque, circondati da tale moltitudine di testimoni, avendo deposto tutto ciò che è di peso e il peccato che ci assedia, corriamo con perseveranza nella corsa che ci sta davanti, tenendo fisso lo sguardo su Gesù, colui che dà origine alla fede e la porta a compimento.  <br>
Egli, di fronte alla gioia che gli era posta dinanzi, si sottopose alla croce, disprezzando il disonore, e siede alla destra del trono di Dio. Pensate attentamente a colui che ha sopportato contro di sé una così grande ostilità dei peccatori, perché non vi stanchiate perdendovi d’animo. Non avete ancora resistito fino al sangue nella lotta contro il peccato” (Eb 12,1-4).<br>
L’Apostolo Paolo nella Lettera ai Filippesi dona Cristo Gesù Crocifisso come il solo modello cui guardare. L’obbedienza di Cristo Gesù deve divenire obbedienza di ogni suo discepolo: “Se dunque c’è qualche consolazione in Cristo, se c’è qualche conforto, frutto della carità, se c’è qualche comunione di spirito, se ci sono sentimenti di amore e di compassione, rendete piena la mia gioia con un medesimo sentire e con la stessa carità, rimanendo unanimi e concordi. Non fate nulla per rivalità o vanagloria, ma ciascuno di voi, con tutta umiltà, consideri gli altri superiori a se stesso. Ciascuno non cerchi l’interesse proprio, ma anche quello degli altri.<br>
Abbiate in voi gli stessi sentimenti di Cristo Gesù: egli, pur essendo nella condizione di Dio, non ritenne un privilegio  l’essere come Dio, ma svuotò se stesso assumendo una condizione di servo, diventando simile agli uomini. Dall’aspetto riconosciuto come uomo, umiliò se stesso facendosi obbediente fino alla morte e a una morte di croce. Per questo Dio lo esaltò e gli donò il nome che è al di sopra di ogni nome, perché nel nome di Gesù ogni ginocchio si pieghi nei cieli, sulla terra e sotto terra, e ogni lingua proclami: «Gesù Cristo è Signore!», a gloria di Dio Padre.<br>
Quindi, miei cari, voi che siete stati sempre obbedienti, non solo quando ero presente ma molto più ora che sono lontano, dedicatevi alla vostra salvezza con rispetto e timore. E Dio infatti che suscita in voi il volere e l’operare secondo il suo disegno d’amore. Fate tutto senza mormorare e senza esitare, per essere irreprensibili e puri, figli di Dio innocenti in mezzo a una generazione malvagia e perversa. In mezzo a loro voi risplendete come astri nel mondo, tenendo salda la parola di vita. Così nel giorno di Cristo io potrò vantarmi di non aver corso invano, né invano aver faticato. Ma, anche se io devo essere versato sul sacrificio e sull’offerta della vostra fede, sono contento e ne godo con tutti voi. Allo stesso modo anche voi godetene e rallegratevi con me” (Fil 2,1-18).<br>
Per questa ragione l’Apostolo Paolo ha deciso di predicare Cristo e questi Crocifisso. Se Cristo Crocifisso non viene predicato, la fede è vana:<br>
“Mentre i Giudei chiedono segni e i Greci cercano sapienza, noi invece annunciamo Cristo crocifisso: scandalo per i Giudei e stoltezza per i pagani; ma per coloro che sono chiamati, sia Giudei che Greci, Cristo è potenza di Dio e sapienza di Dio. Infatti ciò che è stoltezza di Dio è più sapiente degli uomini, e ciò che è debolezza di Dio è più forte degli uomini” (1Cor 1,22-25).<br>
“Anch’io, fratelli, quando venni tra voi, non mi presentai ad annunciarvi il mistero di Dio con l’eccellenza della parola o della sapienza. Io ritenni infatti di non sapere altro in mezzo a voi se non Gesù Cristo, e Cristo crocifisso. Mi presentai a voi nella debolezza e con molto timore e trepidazione. La mia parola e la mia predicazione non si basarono su discorsi persuasivi di sapienza, ma sulla manifestazione dello Spirito e della sua potenza, perché la vostra fede non fosse fondata sulla sapienza umana, ma sulla potenza di Dio” (1Cor 2,1-5).<br>
Se si distoglie lo sguardo da “Colui che hanno trafitto”, diviene impossibile vivere il nostro altissimo ministero di discepoli di Gesù. 
</p>

<p>
LEGGIAMO IL TESTO DI Gv 15,9-17<br>
Come il Padre ha amato me, anche io ho amato voi. Rimanete nel mio amore. Se osserverete i miei comandamenti, rimarrete nel mio amore, come io ho osservato i comandamenti del Padre mio e rimango nel suo amore.  Vi ho detto queste cose perché la mia gioia sia in voi e la vostra gioia sia piena. Questo è il mio comandamento: che vi amiate gli uni gli altri come io ho amato voi. Nessuno ha un amore più grande di questo: dare la sua vita per i propri amici. Voi siete miei amici, se fate ciò che io vi comando.  Non vi chiamo più servi, perché il servo non sa quello che fa il suo padrone; ma vi ho chiamato amici, perché tutto ciò che ho udito dal Padre mio l’ho fatto conoscere a voi.  Non voi avete scelto me, ma io ho scelto voi e vi ho costituiti perché andiate e portiate frutto e il vostro frutto rimanga; perché tutto quello che chiederete al Padre nel mio nome, ve lo conceda. Questo vi comando: che vi amiate gli uni gli altri.<br>
L’Apostolo Paolo non insegna Cristo Crocifisso solo con la parola, lo insegna con la parola e con la vita. Con la parola dice chi è Cristo e questi Crocifisso, con la vita lo mostra al vivo ad ogni uomo. Questa verità è così manifestata nella Lettera ai Galati: “Sono stato crocifisso con Cristo, e non vivo più io, ma Cristo vive in me. E questa vita, che io vivo nel corpo, la vivo nella fede del Figlio di Dio, che mi ha amato e ha consegnato se stesso per me. Dunque non rendo vana la grazia di Dio; infatti, se la giustificazione viene dalla Legge, Cristo è morto invano. O stolti Gàlati, chi vi ha incantati? Proprio voi, agli occhi dei quali fu rappresentato al vivo Gesù Cristo crocifisso!” (Gal 2,19-3,1).  “Quanto a me invece non ci sia altro vanto che nella croce del Signore nostro Gesù Cristo, per mezzo della quale il mondo per me è stato crocifisso, come io per il mondo. Non è infatti la circoncisione che conta, né la non circoncisione, ma l’essere nuova creatura. E su quanti seguiranno questa norma sia pace e misericordia, come su tutto l’Israele di Dio. D’ora innanzi nessuno mi procuri fastidi: io porto le stigmate di Gesù sul mio corpo” (Gal 6,14-17). <br>
L’Apostolo Paolo vede la sua vita come una corsa senza alcuna interruzione al fine di raggiungere la perfezione di Cristo Gesù Crocifisso:<br>
“Ritengo che tutto sia una perdita a motivo della sublimità della conoscenza di Cristo Gesù, mio Signore. Per lui ho lasciato perdere tutte queste cose e le considero spazzatura, per guadagnare Cristo ed essere trovato in lui, avendo come mia giustizia non quella derivante dalla Legge, ma quella che viene dalla fede in Cristo, la giustizia che viene da Dio, basata sulla fede: perché io possa conoscere lui, la potenza della sua risurrezione, la comunione alle sue sofferenze, facendomi conforme alla sua morte, nella speranza di giungere alla risurrezione dai morti. Non ho certo raggiunto la mèta, non sono arrivato alla perfezione; ma mi sforzo di correre per conquistarla, perché anch’io sono stato conquistato da Cristo Gesù. Fratelli, io non ritengo ancora di averla conquistata. So soltanto questo: dimenticando ciò che mi sta alle spalle e proteso verso ciò che mi sta di fronte, corro verso la mèta, al premio che Dio ci chiama a ricevere lassù, in Cristo Gesù” (Fil 3,7-14). <br>
Madre ai piedi della Croce del Figlio tuo, vieni in nostro soccorso. Fa’ che ogni discepolo di Gesù impari ad amare come il suo Maestro e Signore. È in questo dono della vita fino alla morte di Croce la verità dell’amore.  Aiutaci, Madre Santa, perché mai distogliamo i nostri occhi dalla Croce. 
</p>


<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
