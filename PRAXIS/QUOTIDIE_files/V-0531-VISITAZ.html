<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> Festa della Visitazione della Beta Vergine Maria. Il mistero della Visitazione ci parla di una compenetrazione di anime, di un’accoglienza reciproca e discretissima, che non si logora con la moltitudine delle parole, che non richiede un eloquio fluviale ma che con semplici accenni di luci, di fiaccole nella notte, permette una comunicazione perfetta.
</p>

<p>
<u>ANTIFONA</u> / Venite, ascoltate, voi tutti che temete Dio, e vi narrerò quanto ha fatto il Signore per l’anima mia. (Sal 65, 16)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / Dio onnipotente ed eterno, tu hai ispirato alla beata Vergine Maria, che portava in grembo il tuo Figlio, di visitare sant'Elisabetta: concedi a noi di essere docili all’azione dello Spirito, per magnificare sempre con Maria il tuo santo nome. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Re d'Israele è il Signore in mezzo a te</b> / Dal libro del profeta Sofonìa (Sof 3,14-18) / Rallégrati, figlia di Sion, grida di gioia, Israele, esulta e acclama con tutto il cuore, figlia di Gerusalemme! Il Signore ha revocato la tua condanna, ha disperso il tuo nemico. Re d'Israele è il Signore in mezzo a te, tu non temerai più alcuna sventura. In quel giorno si dirà a Gerusalemme: «Non temere, Sion, non lasciarti cadere le braccia! Il Signore, tuo Dio, in mezzo a te è un salvatore potente. Gioirà per te, ti rinnoverà con il suo amore, esulterà per te con grida di gioia». / Parola di Dio.
</p>

<p>
<u>LETTURA1alt</u> / <b>Condividete le necessità dei santi; siate premurosi nell'ospitalità</b> / Dalla lettera di san Paolo apostolo ai Romani (Rm 12,9-16b) / Fratelli, la carità non sia ipocrita: detestate il male, attaccatevi al bene; amatevi gli uni gli altri con affetto fraterno, gareggiate nello stimarvi a vicenda. Non siate pigri nel fare il bene; siate invece ferventi nello spirito, servite il Signore. Siate lieti nella speranza, costanti nella tribolazione, perseveranti nella preghiera. Condividete le necessità dei santi; siate premurosi nell'ospitalità. Benedite coloro che vi perseguitano, benedite e non maledite. Rallegratevi con quelli che sono nella gioia, piangete con quelli che sono nel pianto. Abbiate i medesimi sentimenti gli uni verso gli altri; non nutrite desideri di grandezza; volgetevi piuttosto a ciò che è umile. / Parola di Dio.
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Is 12,2-6) <b>Grande in mezzo a te è il Santo d'Israele</b> / Ecco, Dio è la mia salvezza; io avrò fiducia, non avrò timore, perché mia forza e mio canto è il Signore; egli è stato la mia salvezza. R. / Attingerete acqua con gioia alle sorgenti della salvezza. Rendete grazie al Signore e invocate il suo nome, proclamate fra i popoli le sue opere, fate ricordare che il suo nome è sublime. R. / Cantate inni al Signore, perché ha fatto cose eccelse, le conosca tutta la terra. Canta ed esulta, tu che abiti in Sion, perché grande in mezzo a te è il Santo d'Israele. R.
</p>

<p>
<u>ACCLAMATIO</u> / Alleluia, alleluia / Beata sei tu, o Vergine Maria, che hai creduto: in te si è adempiuta la parola del Signore. (Lc 1,45) / Alleluia.
</p>

<p>
<u>VANGELO</u> / <b>Grandi cose ha fatto per me l'Onnipotente: ha innalzato gli umili</b> / Dal Vangelo secondo Luca (Lc 1,39-56) / In quei giorni, Maria si alzò e andò in fretta verso la regione montuosa, in una città di Giuda. Entrata nella casa di Zaccarìa, salutò Elisabetta. Appena Elisabetta ebbe udito il saluto di Maria, il bambino sussultò nel suo grembo. Elisabetta fu colmata di Spirito Santo ed esclamò a gran voce: «Benedetta tu fra le donne e benedetto il frutto del tuo grembo! A che cosa devo che la madre del mio Signore venga da me? Ecco, appena il tuo saluto è giunto ai miei orecchi, il bambino ha sussultato di gioia nel mio grembo. E beata colei che ha creduto nell'adempimento di ciò che il Signore le ha detto». Allora Maria disse: «L'anima mia magnifica il Signore e il mio spirito esulta in Dio, mio salvatore, perché ha guardato l'umiltà della sua serva. D'ora in poi tutte le generazioni mi chiameranno beata. Grandi cose ha fatto in me l'Onnipotente e Santo è il suo nome; di generazione in generazione la sua misericordia per quelli che lo temono. Ha spiegato la potenza del suo braccio, ha disperso i superbi nei pensieri del loro cuore; ha rovesciato i potenti dai troni, ha innalzato gli umili; ha ricolmato di beni gli affamati, ha rimandato i ricchi a mani vuote. Ha soccorso Israele, suo servo, ricordandosi della sua misericordia, come aveva detto ai nostri padri, per Abramo e la sua discendenza, per sempre». Maria rimase con lei circa tre mesi, poi tornò a casa sua. / Parola del Signore.
</p>

<p>
<u>CREDO</u> / <a href="./MM/Credo.mp3"><img src="./MM/audiolh.png"></a> Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Nella giovane figlia di Sion che visita l’anziana parente Elisabetta, celebriamo l’incontro del Nuovo con l’Antico Testamento, l’impegno missionario della Chiesa nell’annuncio del Vangelo, la meraviglia di ogni cuore che si apre alla sorpresa di Dio. Intercediamo per tutti. Preghiamo insieme e diciamo: <b>Visita il tuo popolo, Signore.</b> / Per la santa Chiesa: imitando la Vergine Maria nella fede ardente e nella carità operosa, sia fonte di benedizione per tutti i popoli della terra. Preghiamo. / Per i pastori del popolo di Dio: come la giovane di Nazaret, siano solleciti nell’andare incontro ai fratelli portando la gioia del Vangelo e la luce della fede. Preghiamo. / Per quanti si dedicano al servizio del prossimo: sul modello della carità di Maria verso Elisabetta, siano il segno della sollecitudine di Cristo verso i fratelli. Preghiamo. / Per coloro che sono nella sofferenza: uniti con la Vergine Madre, siano consolati dalla fede, dalla speranza e dalla carità. Preghiamo. / Per questa comunità: con lo stesso stupore di Maria, impari a riconoscere le meraviglie di Dio nella propria vita. Preghiamo. / O Dio, liberatore di tutti i popoli, che per mezzo della Vergine Maria hai recato alla casa di Elisabetta la salvezza e la gioia, fa’ che, docili all’azione dello Spirito, possiamo anche noi portare Cristo ai fratelli e magnificare il tuo nome con la santità della vita. Per Cristo nostro Signore.
</p>

<p>
<u>OFFERTORIO</u> / Ti sia gradito, o Padre, questo sacrificio di salvezza che ti offriamo, come ti fu accetta la carità della Madre beatissima del tuo Figlio unigenito. Egli vive e regna nei secoli dei secoli.
</p>

<p>
<u>PREFAZIO</u> / <b>La Chiesa con Maria magnifica il Signore</b> / È veramente cosa buona e giusta, nostro dovere e fonte di salvezza, renderti grazie, o Padre, per le meraviglie che hai operato nei tuoi santi; ma è ancor più dolce e doveroso, in questa memoria della beata Vergine Maria, magnificare il tuo amore per noi con il suo stesso cantico di lode. Grandi cose hai fatto, o Signore, per tutti i popoli della terra e hai prolungato nei secoli l’opera della tua misericordia quando hai guardato l’umiltà della tua serva e per mezzo di lei ci hai donato il Salvatore del mondo, il tuo Figlio Gesù Cristo, Signore nostro. In lui le schiere degli angeli, unite in eterna esultanza, adorano la tua immensa grandezza. Al loro canto concedi, o Signore, che si uniscano le nostre voci nell’inno di lode: <a href="./MM/Sanctus.mp3"><img src="./MM/audiolh.png"></a> Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<img src="./MM/ComunioneSpirituale.jpg">
</p>

<p>
<u>COMMUNIO</u> / Tutte le generazioni mi chiameranno beata: grandi cose ha fatto per me l'Onnipotente e santo è il suo nome (Lc 1,48-49)
</p>

<p>
<u>GRATIAS</u> / Ti magnifichi, o Dio, la tua Chiesa, perché hai fatto grandi cose per i tuoi fedeli, e con gioia riconosca sempre vivo in questo sacramento colui che fece sussultare san Giovanni nel grembo della madre. Per Cristo nostro Signore.
</p>

<h3>LECTIO</h3>

<h5>Patres</h5>

<p>
<u>EVANGELIZO-21</u> / Beato Charles de Foucauld (1858-1916) eremita e missionario nel Sahara / Considerazioni sulle feste dell'anno, 02/07 / «Maria si mise in viaggio ... in fretta» / Madre mia, Maria, oggi è sia una vostra festa che una festa di Gesù: come la Purificazione è soprattutto la Presentazione di Gesù, la Visitazione è una delle vostre feste più belle, ma è ancor più la festa di nostro Signore, poiché è lui che agisce in voi e per mezzo vostro. La Visitazione è «l'amore del Cristo che spinge» (2Cor 5,14), è Gesù che, appena entrato in voi, ha sete di fare altri santi e altri beati. All'Annunciazione, si è manifestato e dato a voi, vi ha santificata in modo sublime. Ma ciò non gli basta: nel suo amore per gli uomini, vuole subito manifestarsi e donarsi per mezzo vostro ad altri, ne vuole santificare altri, e si fa portare da voi a san Giovanni Battista. (...) Ciò che va a fare la santa Vergine nella Visitazione, non è una visita a sua cugina per consolare ed edificarsi scambievolmente col racconto delle meraviglie di Dio in loro; è ancor meno una visita di carità materiale per aiutare la cugina negli ultimi giorni di gravidanza e nel parto.  E' ben di più: ella parte per santificare san Giovanni, per annunciargli la buona novella (...), non con le sue parole, ma portandogli in silenzio Gesù. (...) Così fanno i religiosi e le religiose votati alla contemplazione nei paesi di missione. (...) O Madre mia, fate che rimaniamo fedeli alla nostra missione, a così bella missione, che portiamo fedelmente in mezzo a queste povere anime immerse «nell'ombra della morte» (Lc 1,79) il divino Gesù.
</p>

<p>
<u>LettureBose</u> / Visitazione / In quei giorni Maria, levatasi, se ne andò in fretta verso la montagna (Lc 1,39), dalla parente. E Maria si recò da Elisabetta così come Cristo è venuto tra gli uomini ... Considera che cosa dice la madre di Giovanni, ricolma di Spirito santo. A che debbo che la madre del mio Signore venga a me? (Lc 1,43). Vede una vergine e la chiama madre, anticipando profeticamente l'evento con le sue parole. E colei che non era ancora chiamata madre, sebbene da tempo avesse concepito, chiama madre colei che è ancora vergine. E avvenne che la sterile divenne precursore della Vergine, come Giovanni fu Precursore di Gesù. Maria udiva giungerle da ogni parte il lieto annuncio. Non sentiva più la voce dell'angelo, ma la sua parente le diceva cose simili e aggiungeva: Beata colei che ha creduto nell'adempimento delle cose dette dal Signore (Lc 1,45). Maria divenne ancor più salda nella fede in ciò che aveva udito dall'angelo, sentendosi dire beata se credeva che sarebbe divenuta Madre di Dio così come l'angelo aveva indicato e anche la sua parente aveva profetizzato. Ricevuto da ogni dove il buon annuncio, non dubita più, ma accoglie la parola che le viene detta dall'uno e dall'altra, dall'angelo e da Elisabetta, riguardo agli eventi futuri. E non può tacere, ma con quello che dice offre una pregustazione e una primizia dello Spirito santo che è disceso su di lei. L'angelo, infatti, le aveva detto e sapientemente annunciato che lo Spirito santo sarebbe disceso su di lei. Quando udì lo stesso Spirito santo profetare attraverso le parole della parente, fu anch'essa colpita nel suo cuore e fu mossa dallo stesso Spirito come Elisabetta. Così l'angelo fu mostrato veritiero, poiché la sua parola si tradusse subito in azione, dal momento che il santo Spirito aveva cominciato a discendere su Maria. Quando mai lo Spirito santo fu visto agire in uno stesso tempo e in uno stesso luogo in due donne, in una sterile e in una vergine - la sterile precedeva, poiché aveva concepito il Precursore e dichiarava beata la Madre di Dio; la vergine seguiva, poiché aveva concepito colui che era stato annunciato - e quando mai un solo artista, lo Spirito santo, fece vibrare come due cetre, due anime di sante donne? Elisabetta proclamava beata la vergine, e Maria che cosa dice: L'anima mia magnifica il Signore (Lc 1,46) ... La Vergine porta a compimento la profezia, non soltanto quella a lei rivolta, ma anche quella dei profeti: secondo la promessa di Dio sarebbe nato da lei il Salvatore di tutti, Gesù Cristo. Maria non profetizza piccole cose, facendosi serva del perfettissimo disegno di Dio, e il suo spirito esulta nel Signore (Lc 1,47). Gioisca anche la chiesa nel suo sposo e Salvatore. Se infatti Maria gioiva ancor prima che l'opera fosse compiuta, quanto più non conviene che gioisca la chiesa, divenuta sposa del santo sposo e fecondata con il seme delle parole angeliche del suo insegnamento! Incessantemente esulti, grandemente ringrazi, cerchi di piacere con opere di virtù a Cristo, suo Salvatore. A lui la gloria, la potenza nei secoli dei secoli. Amen. (Antipatro di Bosra, Omelia sulla Madre di Dio 12.15-17.25)
</p>

<h5>Verbis</h5>

<p>
<u>Silvestrini-21</u> / Il Magnificat della vita... La festa della Visitazione è la festa del Magnificat, celebrata dai Francescani fin dal XIII secolo. Papa Bonifacio IX la introdusse nel calendario universale della Chiesa e papa Clemente VIII ne compose i testi liturgici. Con la riforma liturgica in seguito al Concilio Vaticano II, la festa che veniva celebrata il 2 luglio, è stata anticipata al 31 maggio, a conclusione del mese di maggio, dedicato alla Madonna, anche per armonizzarla con la memoria degli avvenimenti del Vangelo lungo l'anno liturgico, collocandola tra l'Annunciazione del Signore (25 marzo) e la nascita di San Giovanni Battista (24 giugno). I testi liturgici offerti alla nostra riflessione ci portano ad ammirare lo spirito di carità di Maria verso la sua parente in attesa di un bambino, ma anche il desiderio di diventare missionaria del suo Signore. La sua presenza nella casa di Elisabetta rende vera la profezia di Sofonìa: "Il Signore tuo Dio in mezzo a te è un salvatore potente". L'incontro tra Maria e Elisabetta ha tutto il clima di un gioioso incontro profetico, dove lo Spirito del Signore opera e annuncia il grande evento, la lieta notizia: Elisabetta è piena di Spirito Santo e saluta in Maria la Madre del Salvatore: "Beata te che hai creduto...". Giovanni Battista nel grembo esulta per questo incontro e Maria, confusa dinanzi a un saluto così eccelso e vero, nella sua umiltà non può che rivolgere lodi all'onnipotente Dio, intonando il suo "Magnificat" in cui afferma il proprio nulla, loda la misericordia di Dio che l'ha voluta scegliere come madre del suo Cristo "per la sua umiltà", proclama le sue grandi opere, in pieno adempimento con le promesse fatte ai Padri. In ognuno di noi Dio fa opere grandi. Riconoscerle, significa lodare il Padre della misericordia che non cessa di chiamarci a collaborare alla nostra e altrui salvezza.
</p>

<p>
<u>LOYOLA-21</u> / Perché Maria dopo l’Annunciazione va a trovare Elisabetta? Per l’informazione che le ha passato Gabriele? Per verificare se la “prova” che il grande arcangelo le ha presentato è proprio valida? Non lo sappiamo, in realtà. A me piace pensare che Maria sia non solo un po’ stupita, ma forse anche un po’ spaventata dal grande annuncio che ha ricevuto e che forse si rende conto che da sola non ce la fa! Ha bisogno di condividere il “Peso” dolcissimo e ingombrante che porta in sé… e chi meglio di un’altra donna che attende lo schiudersi del segreto della vita può farlo?! Nel Magnificat, Maria riconosce la sua piccolezza, la sua “tapinità”, letteralmente, il suo aver bisogno di tutto, bisognosa di fondarsi sull’operare di Dio e non certo sulle sue capacità: i ricchi sono rimandati a mani vuote, i piccoli sono innalzati… certo non da lei, ma dal Signore che compie grandi cose! È il Lui il primo e fondamentale punto di riferimento che lei esalta con semplicità e visione profetica! Ma anche Elisabetta, l’amica che condivide la maternità, diventa per Maria portatrice di consolazione: ecco il bambino ha esultato di gioia nel mio grembo! “Che bello che tu sia qui, insieme possiamo portare il peso del dono che abbiamo ricevuto, ciascuna di noi a suo modo!” Sì, insieme perché da soli non si fa la salvezza, neanche Maria può tanto, eppure il Signore l’ha rivestita di grazia! Maria ha capito che, come ha detto papa Francesco, non ci si salva da soli, l’ha sentito nel profondo del suo cuore e per questo parte senza indugio, per tessere questa rete di salvezza che la vede protagonista e di cui si sente far parte direttamente! Buona festa e buon anno ignaziano. / Come suonerebbe il tuo Magnificat, oggi? Per cosa magnifichi il Signore? Quando hai sentito che non potevi salvarti da solo? Chi è la tua Elisabetta? (Stefano Titta SJ)
</p>

<p>
<u>Roberto Pasolini</u> / Incontro / Il mese di maggio, tradizionalmente dedicato alla Vergine Maria quale mediatrice di grazia e di salvezza, si conclude sempre con la festa della Visitazione, il primo gesto di evangelizzazione che la Madre del Signore compie dopo aver spalancato le porte al desiderio di Incarnazione del Verbo dell’Altissimo. Si potrebbe persino rimanere un po’ frastornati dal pressante invito al giubilo e all’allegria con cui si apre la liturgia della Parola scelta per questa festa: «Gioisci, figlia di Sion, esulta, Israele, e rallegrati con tutto il cuore, figlia di Gerusalemme!» (Sof 3,14). Tra i sentimenti di cui facciamo esperienza, la gioia sembra il più difficile da recuperare quando è assente, o da mostrare agli altri quando la sua presenza è troppo flebile in noi. Eppure è proprio la felicità la prima conseguenza che scaturisce quando la nostra umanità si rende «docile all’azione dello Spirito» (cf. Colletta), come l’avvio del Vangelo lascia ben intendere: «In quei giorni, Maria si alzò e andò in fretta verso la regione montuosa, in una città di Giuda» (Lc 1,39). Una delle caratteristiche peculiari del Vangelo di Luca sono gli incontri che segnano e accompagnano tutta la vita di Gesù, sin dal suo nascere nella mangiatoia di Betlemme, con la visita dei pastori che vegliavano lungo la notte in attesa dell’aurora. Nei primi due capitoli del suo libro, dove l’evangelista colloca i cosiddetti Vangeli dell’Infanzia, troviamo un Dio che ama andare incontro alla nostra umanità, facendole visita proprio in quelle sue dimensioni più povere e deboli dove spesso ci sentiamo soli e abbandonati. Nel modo con cui la Vergine accoglie e congeda l’angelo di Dio, per poi precipitarsi a condividere l’inatteso frutto del suo grembo, possiamo contemplare come la nostra umanità sia capace di accogliere – anzi di godere – di questo Dio che non desidera altro se non condurci dentro la vitalità del suo eterno amore: «Ecco, appena il tuo saluto è giunto ai miei orecchi, il bambino ha sussultato di gioia nel mio grembo» (Lc 1,44). Il cuore della Vergine Madre si è lasciato inondare di beatitudine nell’istante in cui ha scoperto che l’Onnipotente stava posando su di lei il suo sguardo con dolcissimo amore, per immergere tutta la sua vita in un torrente di «misericordia» destinato a rigenerare, con la sua forza benefica, tutta l’umanità «di generazione in generazione» (1,50). Gli occhi di Dio hanno rivelato a Maria che la sua piccola, fragile umanità poteva servire al suo disegno di amore e di salvezza per il mondo intero, come lei stessa non esita a dichiarare: «D’ora in poi tutte le generazioni mi chiameranno beata» (1,48). Le prime parole che Maria pronuncia a casa della cugina Elisabetta sono diventate giustamente un canto, che ritma il tempo della vita della Chiesa, restituendolo continuamente alla legge delle Beatitudini: «L’anima mia magnifica il Signore e il mio spirito esulta in Dio, mio salvatore» (Lc 1,46-47). Il commento di un grande autore spirituale estende l’efficacia e l’opportunità di questo canto a chiunque sia rinato nelle acque battesimali attraverso la parola del Vangelo e la comunione con i fratelli nella fede: «Queste parole, che stanno bene sulle labbra di tutte le anime perfette, erano adatte soprattutto alla beata Madre di Dio. Per un privilegio unico essa ardeva d’amore spirituale per colui della cui concezione corporale ella si rallegrava. A buon diritto ella poté esultare più di tutti gli altri santi di gioia straordinaria in Gesù suo salvatore. Sapeva infatti che l’autore eterno della salvezza sarebbe nato dalla sua carne, con una nascita temporale e in quanto unica e medesima persona, sarebbe stato nello stesso tempo suo figlio e suo Signore» (Dalle «Omelie» di san Beda il Venerabile, Lib. 1, 4). Lo Spirito Santo, che ha adombrato la Vergine e rallegrato per sempre il suo cuore, si dona a ciascuno di noi come principio di vita nuova, il cui sigillo di garanzia non può che essere una sempre più naturale capacità di incamminarsi verso l’altro per condividere la gioia di aver «creduto nell’adempimento di ciò che il Signore» (Lc 1,45) ha rivelato al cuore della nostra vita.
</p>

<p>
<u>Luigi Maria Epicoco</u> / Portare gioia / La festa della Visitazione è una di quelle feste che ci costringe a metterci in cammino, o perlomeno a metterci in cammino seguendo il racconto del Vangelo. Maria è la protagonista di un gesto talmente tanto rivoluzionario che rimarrà come battistrada per tutti coloro che vogliono prendere sul serio Dio. Ella davanti all’annuncio dell’angelo non si ritira in una preghiera solipsistica, ma sente l’urgenza di trasformare in carità il dono ricevuto.  Ed è proprio in questo gesto che Maria ritrova la parola per se, cioè la rilettura sapienziale di ciò che le è accaduto. Infatti le parole che Ella pronuncia nel Vangelo di oggi, sono la diretta conseguenza delle parole di Elisabetta. Maria canta la sua storia, la racconta, la condivide. E mentre ci guarda dentro scorge anche i segni del domani e non solo traccia del passato. Quando guardiamo la nostra vita non dobbiamo soltanto tirare le conclusioni dalle nostre esperienze, dobbiamo avere il coraggio di guardare anche avanti, al futuro, e ricordarci che siamo figli di un Dio che disperde i superbi nei pensieri del loro cuore, rovescia i potenti e gratifica gli umili, ricolma di beni chi è affamato e a chi si crede ricco lo lascia a mani vuote. Maria dice tutto questo mentre sa che dovrà fare i conti con le angherie di Erode, le incomprensioni dei vicini, la disoccupazione di Giuseppe, la povertà dell’esilio forzato in Egitto. Ella sa bene che la cronaca è molto spesso cronaca nera, ma nonostante ciò sa cantare la luce nascosta in essa. L’esperienza della fede non è l’esperienza di vedersi risolti tutti i problemi e per questo sentirsi grati, è invece l’esperienza di saper scorgere un misterioso bene lì dove tutti vedono solo ingiustizia e imprevisti. Ma il dono di questo sguardo viene donato solo a coloro che sanno mettersi in gioco nella carità concreta, così come ha fatto Maria. Anzi è proprio Lei che ci dice in fondo qual è lo scopo vero di ogni carità portare gioia nella vita degli altri. Chi sa fare questo trova gioia anche per sé.  
</p>

<p>
<u>MichaelDavide Semeraro</u> / Incontri / Una delle caratteristiche particolari e toccanti di tutto il vangelo secondo Luca sono i molti e intensi incontri che segnano la vita del Signore Gesù. Questa disponibilità – si potrebbe parlare persino di passione – a “incontrare” non solo segna, ma sembra persino precedere la vita del Salvatore. I primi due capitoli del Vangelo di Luca ci mostrano un Dio che si vuole fare incontro all’umanità visitandola in quelle che sono le situazioni più significative e normalmente più dolorose. Per questo Zaccaria viene visitato da Gabriele, come avverrà per Maria e per i pastori che vegliano nella notte. Nella Visitazione si vede come chi è veramente visitato e trasformato dalla visita del Signore non può che mettersi in cammino in tutta «fretta» verso la «montagna» (Lc 1,39). Questa montagna può ben significare la vita dell’altro, per raggiungere il quale si esige la fatica di un viaggio interiore che è sempre un esodo. Il mistero della Visitazione è un modo per suggerire a ogni credente quanto la storia della salvezza passi attravero l’incontro, che si concretizza negli incontri che segnano la nostra vita. L’incontro e l’abbraccio di Maria ed Elisabetta è profezia non solo del segreto abbraccio e riconoscimento prenatale tra il Verbo di Dio e il Precursore Giovanni, ma tra tutte le dimensioni e le realtà della nostra esistenza. È, infatti, questa capacità di relazione che ci costituisce come persone umane interiormente lavorate dallo Spirito, che in Maria genera - nella carne e secondo la carne - lo stesso Verbo eterno del Padre. Come afferma giustamente Francesco di Sales: «È caratteristico dello Spirito Santo, quando colpisce un cuore, cacciarne ogni tiepidezza. Egli ama la prontezza, ed è nemico degli indugi, dei ritardi nell'adempiere la volontà di Dio». Per questo «Maria si alzò e andò in fretta». Troviamo, nel tempo che precede la stessa nascita del Signore Gesù, gli stessi verbi che dominano i racconti della risurrezione e ritmano ogni avventura di discepolanza. Lasciamoci non solo incantare, ma profondamente contagiare dall’atteggiamento di Maria, lasciando che lo stile di Dio diventi il nostro stesso stile: andare incontro senza mai aspettare, né tantomeno aspettarci che sia l’altro a fare il primo passo per venirci incontro. Il primo a fare un passo nei nostri confronti è il Signore stesso che, secondo l’esultante profezia di Sofonia, «in mezzo a te è un salvatore potente» tanto che «Gioirà per te, ti rinnoverà con il suo amore, esulterà per te con grida di gioia» (Sof 3,17). La conseguenza di questo atteggiamento del Signore nei confronti della nostra umanità è tratteggiata dall’apostolo Paolo quando esorta e ci esorta: «amatevi gli uni gli altri con affetto fraterno, gareggiare nello stimarvi a vicenda» (Rm 12,10). Una domanda sorge spontanea dal nostro cuore: «Come sarebbe possibile tutto ciò?». La risposta sembra essere adombrata nella nota discreta ma importantissima che, accanto a Maria, Elisabetta, Giovanni e lo stesso Gesù, ci ricorda la presenza di un quinto – forse il primo – protagonista di ogni visitazione: «fu colmata di Spirito Santo». Lo Spirito Santo ha già ricolmato Maria nel momento dell’annunciazione e si dona a ciascuno di noi come principio dei tempi nuovi, il cui segno distintivo e il sigillo di autenticità non è altro che un modo nuovo di incontrarsi… di visitarsi… di abbracciarsi… di amarsi.
</p>

<h5>DiBruno</h5>

<p>
<u>DiBruno1</u> / 
</p>

<p>
<u>DiBruno2</u> / 
</p>

<p>
<u>DiBruno-21</u> / Grandi cose ha fatto per me l’Onnipotente<br>
VISITAZIONE B. V. MARIA 31 MAGGIO (Lc 1,39-56)<br>
Le grandi cose compiute dal Signore per la Vergine Maria sono così eccelse e sublimi che solo con la sua sapienza, quotidianamente aggiornata dallo Spirito Santo, potranno essere contemplate e in qualche modo comprese. Quanto il Libro del Siracide dice sulla creazione vale molto di più per la Madre del Creatore e Signore nostro Gesù Cristo: “Ogni sapienza viene dal Signore e con lui rimane per sempre. La sabbia del mare, le gocce della pioggia e i giorni dei secoli chi li potrà contare? L’altezza del cielo, la distesa della terra e le profondità dell’abisso chi le potrà esplorare? Prima d’ogni cosa fu creata la sapienza e l’intelligenza prudente è da sempre. Fonte della sapienza è la parola di Dio nei cieli, le sue vie sono i comandamenti eterni. La radice della sapienza a chi fu rivelata? E le sue sottigliezze chi le conosce? Ciò che insegna la sapienza a chi fu manifestato? La sua grande esperienza chi la comprende? Uno solo è il sapiente e incute timore, seduto sopra il suo trono. Il Signore stesso ha creato la sapienza, l’ha vista e l’ha misurata, l’ha effusa su tutte le sue opere, a ogni mortale l’ha donata con generosità, l’ha elargita a quelli che lo amano. L’amore del Signore è sapienza che dà gloria, a quanti egli appare, la dona perché lo contemplino” (Sir 1,1-10). Chi vuole conoscere il mistero della Vergine Maria deve chiedere la sapienza e l’intelligenza allo Spirito Santo, non una volta sola in vita, ma ogni giorno, senza alcuna interruzione. Solo lo Spirito Santo conosce secondo verità il mistero della Madre di Dio e solo Lui lo può rivelare al cuore fedele e devoto. <br>
In quei giorni, Maria si alzò e andò in fretta verso la regione montuosa, in una città di Giuda. Entrata nella casa di Zaccaria, salutò Elisabetta. Appena Elisabetta ebbe udito il saluto di Maria, il bambino sussultò nel suo grembo. Elisabetta fu colmata di Spirito Santo ed esclamò a gran voce: «Benedetta tu fra le donne e benedetto il frutto del tuo grembo! A che cosa devo che la madre del mio Signore venga da me? Ecco, appena il tuo saluto è giunto ai miei orecchi, il bambino ha sussultato di gioia nel mio grembo. E beata colei che ha creduto nell’adempimento di ciò che il Signore le ha detto». Allora Maria disse: «L’anima mia magnifica il Signore e il mio spirito esulta in Dio, mio salvatore, perché ha guardato l’umiltà della sua serva. D’ora in poi tutte le generazioni mi chiameranno beata. Grandi cose ha fatto per me l’Onnipotente e Santo è il suo nome; di generazione in generazione la sua misericordia per quelli che lo temono. Ha spiegato la potenza del suo braccio, ha disperso i superbi nei pensieri del loro cuore; ha rovesciato i potenti dai troni, ha innalzato gli umili; ha ricolmato di beni gli affamati, ha rimandato i ricchi a mani vuote. Ha soccorso Israele, suo servo, ricordandosi della sua misericordia, come aveva detto ai nostri padri, per Abramo e la sua discendenza, per sempre». Maria rimase con lei circa tre mesi, poi tornò a casa sua.<br>
Altra verità che va affermata. Sono stolti per natura coloro che contemplando la Vergine Maria non vedono per mezzo di Lei la grandezza, la bellezza, l’onnipotenza dell’amore profuso dal Signore in questa Donna. Quanto il Libro della Sapienza dice della creazione, molto di più dovrà essere predicato dell’opera delle opere di Dio: “Davvero vani per natura tutti gli uomini che vivevano nell’ignoranza di Dio, e dai beni visibili non furono capaci di riconoscere colui che è, né, esaminandone le opere, riconobbero l’artefice. Ma o il fuoco o il vento o l’aria veloce, la volta stellata o l’acqua impetuosa o le luci del cielo essi considerarono come dèi, reggitori del mondo. Se, affascinati dalla loro bellezza, li hanno presi per dèi, pensino quanto è superiore il loro sovrano, perché li ha creati colui che è principio e autore della bellezza. Se sono colpiti da stupore per la loro potenza ed energia, pensino da ciò quanto è più potente colui che li ha formati. Difatti dalla grandezza e bellezza delle creature per analogia si contempla il loro autore” (Sap 13,1-5). Contemplando la Madre di Dio, deve innalzarsi nel cuore lo stesso canto di benedizione, glorificazione, esaltazione del nostro Dio. Maria è l’opera più eccelsa creata dal Signore. Essa supera in grandezza e bellezza tutta la sua creazione visibile e invisibile, tutti gli Angeli e i Santi. Non vi è grandezza e bellezza paragonabile alla bellezza e alla grandezza del Madre del Signore.<br>
Angeli, Santi, otteneteci ogni sapienza per contemplare la bellezza della Madre di Dio.
</p>

<p>
<u>HomilyVoice-21</u> / <a href="file:///D:/MULO/HomilyVoice" title="HomilyVoice" class="file">HomilyVoice</a><br>
LUNEDÌ 31 MAGGIO – IX SETTIMANA T. O. [B]<br>
VISITAZIONE DELLA BEATA VERGINE MARIA<br>
PRIMA LETTURA<br>
«Non temere, Sion, non lasciarti cadere le braccia! Il Signore, tuo Dio, in mezzo a te è un salvatore potente. Gioirà per te, ti rinnoverà con il suo amore, esulterà per te con grida di gioia».<br>
I profeti del Dio vivente sono i veri annunciatori della speranza. In cosa consiste la speranza che essi annunciano? Nel dire al popolo del Signore e anche all’umanità intera che il Signore ha deciso di ritornare ad essere il Dio, il Signore, il Creatore della vita del suo popolo. <br>
L’uomo è nella povertà, nella miseria, nella schiavitù, nella morte perché ha scelto di non volere Dio come suo Dio, Salvatore, Creatore della sua vita. Se l’uomo non vuole Dio, subito una moltitudine di falsi Dèi vengono e prendo il posto del vero Dio. Poiché questi Dèi sono Dèi di morte e non di vita, di povertà e non di abbondanza, di miseria e non di ricchezza, di schiavitù e non di libertà, l’uomo è senza speranza.<br>
La vera speranza è nel ritorno del suo Dio, del suo Signore, del suo Creatore nella vita dell’uomo. Come torna il Signore? Promettendo il suo perdono nel pentimento e nella conversione. Chiedendo all’uomo che si converta per ritornare nuovamente nella vita. Ritorna il Signore e ritorna la vita. Si allontana il Signore, si allontana la vita.<br>
Ecco ora alcune parole di speranza che hanno accompagnato la vita dei figli d’Israele ma prima ancora di tutta l’umanità: “Allora il Signore Dio disse al serpente: «Poiché hai fatto questo, maledetto tu fra tutto il bestiame e fra tutti gli animali selvatici! Sul tuo ventre camminerai e polvere mangerai per tutti i giorni della tua vita. Io porrò inimicizia fra te e la donna, fra la tua stirpe e la sua stirpe: questa ti schiaccerà la testa e tu le insidierai il calcagno» (Gen 4,14-15). <br>
«Questo è il segno dell’alleanza, che io pongo tra me e voi e ogni essere vivente che è con voi, per tutte le generazioni future. Pongo il mio arco sulle nubi, perché sia il segno dell’alleanza tra me e la terra. Quando ammasserò le nubi sulla terra e apparirà l’arco sulle nubi, ricorderò la mia alleanza che è tra me e voi e ogni essere che vive in ogni carne, e non ci saranno più le acque per il diluvio, per distruggere ogni carne. L’arco sarà sulle nubi, e io lo guarderò per ricordare l’alleanza eterna tra Dio e ogni essere che vive in ogni carne che è sulla terra» (Gen 9,12-16). <br>
L’angelo del Signore chiamò dal cielo Abramo per la seconda volta e disse: «Giuro per me stesso, oracolo del Signore: perché tu hai fatto questo e non hai risparmiato tuo figlio, il tuo unigenito, io ti colmerò di benedizioni e renderò molto numerosa la tua discendenza, come le stelle del cielo e come la sabbia che è sul lido del mare; la tua discendenza si impadronirà delle città dei nemici. Si diranno benedette nella tua discendenza tutte le nazioni della terra, perché tu hai obbedito alla mia voce» (Gen 22,16-18). <br>
Alla fine dei giorni, il monte del tempio del Signore sarà saldo sulla cima dei monti e s’innalzerà sopra i colli, e ad esso affluiranno tutte le genti. Verranno molti popoli e diranno: «Venite, saliamo sul monte del Signore, al tempio del Dio di Giacobbe, perché ci insegni le sue vie e possiamo camminare per i suoi sentieri». Poiché da Sion uscirà la legge e da Gerusalemme la parola del Signore. Egli sarà giudice fra le genti e arbitro fra molti popoli. Spezzeranno le loro spade e ne faranno aratri, delle loro lance faranno falci; una nazione non alzerà più la spada contro un’altra nazione, non impareranno più l’arte della guerra. Casa di Giacobbe, venite, camminiamo nella luce del Signore (Is 2,2-5). <br>
Per mezzo dei suoi veri profeti, è il Signore che invita l’uomo alla conversione. Lo chiama perché ritorni. Lui ha abbandonato il Signore. Il Signore abbandonato, gli manda i suoi messaggeri perché ritorni a Lui. Ma come si ritorna a Lui? Nel pentimento. Nella conversione. nell’obbedienza alla sua Parola. Sono i profeti che visitano l’uomo recando ad esso la lieta novella della volontà del Signore di volere perdonare il suo peccato.<br>
Dinanzi al Signore non ci sono potenze umane che possano porre impedimenti alla sua volontà: “Così dice il Signore Dio: «Ecco, io farò cenno con la mano alle nazioni, per i popoli isserò il mio vessillo. Riporteranno i tuoi figli in braccio, le tue figlie saranno portate sulle spalle. I re saranno i tuoi tutori, le loro principesse le tue nutrici. Con la faccia a terra essi si prostreranno davanti a te, baceranno la polvere dei tuoi piedi; allora tu saprai che io sono il Signore e che non saranno delusi quanti sperano in me». Si può forse strappare la preda al forte? Oppure può un prigioniero sfuggire al tiranno? Eppure, dice il Signore: «Anche il prigioniero sarà strappato al forte, la preda sfuggirà al tiranno. Io avverserò i tuoi avversari, io salverò i tuoi figli. Farò mangiare le loro stesse carni ai tuoi oppressori, si ubriacheranno del proprio sangue come di mosto. Allora ogni uomo saprà che io sono il Signore, il tuo salvatore e il tuo redentore, il Potente di Giacobbe» (Is 49, 1-26). <br>
Grande, oltremodo grande è la speranza creata nei cuori dai profeti del nostro Dio. Senza la vera profezia, l’uomo vivrebbe in una disperazione senza fine. Neanche conoscerebbe il suo vero Dio, il suo vero Signore, Colui che giorno per giorno lo vuole creare con continua creazione. 
</p>

<p>
LEGGIAMO Sof 3,14-17<br>
Rallégrati, figlia di Sion, grida di gioia, Israele, esulta e acclama con tutto il cuore, figlia di Gerusalemme! Il Signore ha revocato la tua condanna, ha disperso il tuo nemico. Re d’Israele è il Signore in mezzo a te, tu non temerai più alcuna sventura. In quel giorno si dirà a Gerusalemme: «Non temere, Sion, non lasciarti cadere le braccia! Il Signore, tuo Dio, in mezzo a te è un salvatore potente. Gioirà per te, ti rinnoverà con il suo amore, esulterà per te con grida di gioia».<br>
La vera profezia non è finita con l’Antico Testamento. Essa continua con Cristo Gesù e con i suoi Apostoli. Ecco come l’Apostolo Paolo vive questo altissimo ministero di creatore della vera speranza: “L’amore del Cristo infatti ci possiede; e noi sappiamo bene che uno è morto per tutti, dunque tutti sono morti. Ed egli è morto per tutti, perché quelli che vivono non vivano più per se stessi, ma per colui che è morto e risorto per loro. Cosicché non guardiamo più nessuno alla maniera umana; se anche abbiamo conosciuto Cristo alla maniera umana, ora non lo conosciamo più così. Tanto che, se uno è in Cristo, è una nuova creatura; le cose vecchie sono passate; ecco, ne sono nate di nuove. Tutto questo però viene da Dio, che ci ha riconciliati con sé mediante Cristo e ha affidato a noi il ministero della riconciliazione. Era Dio infatti che riconciliava a sé il mondo in Cristo, non imputando agli uomini le loro colpe e affidando a noi la parola della riconciliazione. In nome di Cristo, dunque, siamo ambasciatori: per mezzo nostro è Dio stesso che esorta. Vi supplichiamo in nome di Cristo: lasciatevi riconciliare con Dio. Colui che non aveva conosciuto peccato, Dio lo fece peccato in nostro favore, perché in lui noi potessimo diventare giustizia di Dio” (2Cor 5,14-21).<br>
La storia del cammino della verità nel mondo è sempre costellata dalla vera profezia. Sono assai tristi invece quei tempi in cui la vera profezia non risuona per colpa dei discepoli di Gesù che hanno abbandonato il loro Dio e Signore. Ma sono tristissimi, bui, tetri, infernali tutti quei tempi nei quali al posto della vera profezia si fa risuonare la falsa profezia. Oggi stiamo vivendo proprio uno di questi tempi. Il cristiano da vero profeta si è trasformato in falso profeta e in nome di Dio annuncia il peccato come vera speranza dell’uomo. Il peccato uccide la vera speranza, mai la potrà creare. Molti discepoli di Gesù oggi stanno facendo proprio questo: stanno elevando il peccato a vita, progresso, benessere, libertà, pace per ogni uomo. Oggi è la falsa profezia nella Chiesa la rovina del mondo. <br>
LETTURA DEL  VANGELO<br>
In quei giorni Maria si alzò e andò in fretta verso la regione montuosa, in una città di Giuda. Entrata nella casa di Zaccaria, salutò Elisabetta. Appena Elisabetta ebbe udito il saluto di Maria, il bambino sussultò nel suo grembo.<br>
Lo Spirito Santo porta la Vergine Maria nella casa di Elisabetta. Lo Spirito Santo, portato dalla Vergine Maria, visita Elisabetta e compie le Parole dell’Angelo Gabriele a Zaccaria, il padre del bambino che Elisabetta portava in grembo: «Non temere, Zaccaria, la tua preghiera è stata esaudita e tua moglie Elisabetta ti darà un figlio, e tu lo chiamerai Giovanni. Avrai gioia ed esultanza, e molti si rallegreranno della sua nascita, perché egli sarà grande davanti al Signore; non berrà vino né bevande inebrianti, sarà colmato di Spirito Santo fin dal seno di sua madre e ricondurrà molti figli d’Israele al Signore loro Dio. Egli camminerà innanzi a lui con lo spirito e la potenza di Elia, per ricondurre i cuori dei padri verso i figli e i ribelli alla saggezza dei giusti e preparare al Signore un popolo ben disposto» (Lc 1,13-17).<br>
Qual è la novità che lo Spirito Santo crea nella casa di Elisabetta? Fino a questo istante, lo Spirito del Signore era il Dono che era dato direttamente e immediatamente dal Signore nostro Dio. Mai esso era dato da uomo ad uomo. Leggiamo nel Libro dei Numeri: “Allora il Signore scese nella nube e gli parlò: tolse parte dello spirito che era su di lui e lo pose sopra i settanta uomini anziani; quando lo spirito si fu posato su di loro, quelli profetizzarono, ma non lo fecero più in seguito. Ma erano rimasti due uomini nell’accampamento, uno chiamato Eldad e l’altro Medad. E lo spirito si posò su di loro; erano fra gli iscritti, ma non erano usciti per andare alla tenda. Si misero a profetizzare nell’accampamento. <br>
Un giovane corse ad annunciarlo a Mosè e disse: «Eldad e Medad profetizzano nell’accampamento». Giosuè, figlio di Nun, servitore di Mosè fin dalla sua adolescenza, prese la parola e disse: «Mosè, mio signore, impediscili!». Ma Mosè gli disse: «Sei tu geloso per me? Fossero tutti profeti nel popolo del Signore e volesse il Signore porre su di loro il suo spirito!». E Mosè si ritirò nell’accampamento, insieme con gli anziani d’Israele” (Num 11,25-30). <br>
La Vergine Maria inizia così la nuova via voluta dal Signore perché il suo Santo Spirito si riversi nel cuore di ogni uomo. Ecco oggi la via attraverso la quale lo Spirito Santo scende in un cuore: attraverso un altro cuore che è divenuto dimora dello Spirito Santo, suo tempio santo. È verità. Lo Spirito Santo passa da un cuore ad un altro cuore secondo la misura nella quale lui abita. Se la misura è poca, si dona poco Spirito Santo. Se la misura è molta, si dona molto Spirito Santo. Se la misura è senza misura perché infinita anche lo Spirito Santo si dona senza misura. Sappiamo che Gesù ha dato lo Spirito senza misura: “Colui infatti che Dio ha mandato dice le parole di Dio: senza misura egli dà lo Spirito. Il Padre ama il Figlio e gli ha dato in mano ogni cosa” (Gv 3,34-35). “Se qualcuno ha sete, venga a me, e beva chi crede in me. Come dice la Scrittura: Dal suo grembo sgorgheranno fiumi di acqua viva. Questo egli disse dello Spirito che avrebbero ricevuto i credenti in lui: infatti non vi era ancora lo Spirito, perché Gesù non era ancora stato glorificato (Gv 7,37-39). <br>
Cristo Gesù senza misura ha versato il suo Santo Spirito sopra i suoi Apostoli. Ora sono gli Apostoli che devono versare lo Spirito Santo nel cuore di ogni uomo. Questo avverrà prima attraverso la loro Parola che è il Veicolo, il Carro dello Spirito Santo attraverso il quale Lui passa da un cuore ad un altro cuore. Il solo Veicolo, il solo Carro dello Spirito è però la Parola di Gesù. Altre parole, parole della terra, parole di falsità e di menzogna, parole dell’uomo o del principe del mondo mai potranno essere il Veicolo, il Carro dello Spirito Santo. Altre parole, dette o anche scritte, che non sono di Gesù, veicolano lo spirito delle tenebre, non lo Spirito Santo che è solo lo Spirito di Gesù Signore. La Vergine Maria è colma, piena di Spirito Santo e il suo saluto è vero Veicolo dello Spirito.<br>
Perché lo Spirito Santo possa entrare in un cuore, questo cuore deve ricercare la giustizia, la verità, la luce. Questo cuore deve volere rigettare le tenebre. Elisabetta può ricevere lo Spirito Santo perché il suo cuore era dimora della giustizia secondo Dio: “Al tempo di Erode, re della Giudea, vi era un sacerdote di nome Zaccaria, della classe di Abia, che aveva in moglie una discendente di Aronne, di nome Elisabetta. Ambedue erano giusti davanti a Dio e osservavano irreprensibili tutte le leggi e le prescrizioni del Signore. Essi non avevano figli, perché Elisabetta era sterile e tutti e due erano avanti negli anni” (Lc 1,5-7).
</p>

<p>
LEGGIAMO IL TESTO DI Lc 1,39-56<br>
In quei giorni Maria si alzò e andò in fretta verso la regione montuosa, in una città di Giuda. Entrata nella casa di Zaccaria, salutò Elisabetta. Appena Elisabetta ebbe udito il saluto di Maria, il bambino sussultò nel suo grembo. Elisabetta fu colmata di Spirito Santo ed esclamò a gran voce: «Benedetta tu fra le donne e benedetto il frutto del tuo grembo!  A che cosa devo che la madre del mio Signore venga da me? Ecco, appena il tuo saluto è giunto ai miei orecchi, il bambino ha sussultato di gioia nel mio grembo.  E beata colei che ha creduto nell’adempimento di ciò che il Signore le ha detto».<br>
Allora Maria disse:  «L’anima mia magnifica il Signore e il mio spirito esulta in Dio, mio salvatore, perché ha guardato l’umiltà della sua serva. D’ora in poi tutte le generazioni mi chiameranno beata. Grandi cose ha fatto per me l’Onnipotente e Santo è il suo nome; di generazione in generazione la sua misericordia per quelli che lo temono.<br>
Ha spiegato la potenza del suo braccio, ha disperso i superbi nei pensieri del loro cuore; ha rovesciato i potenti dai troni, ha innalzato gli umili; ha ricolmato di beni gli affamati, ha rimandato i ricchi a mani vuote. Ha soccorso Israele, suo servo, ricordandosi della sua misericordia, come aveva detto ai nostri padri, per Abramo e la sua discendenza, per sempre». Maria rimase con lei circa tre mesi, poi tornò a casa sua.<br>
Altra verità è questa. Nel cuore ricevente lo Spirito è dato sempre a modo di granello di senape. Poi è obbligo del cuore che lo riceve farlo diventare un grande albero. In Maria lo Spirito del Signore è un grande albero. Da cosa ci accorgiamo che è un grande albero? Dalle Parole che escono dalla sua bocca. Lo Spirito, che in Lei è senza misura, canta il mistero del Signore con una luce anch’essa senza misura. Elisabetta intravede il mistero di Maria. Maria vede tutto il mistero che il Signore aveva compiuto in Lei. Non solo. Vede tutto il mistero di Dio nelle sue opere che compie nella storia e le canta al mondo intero.<br>
Ecco cosa dobbiamo mettere nel cuore da questa festa della Visitazione della Vergine Maria: Il corpo di Cristo, ognuno per la sua parte, ognuno per la sua conformazione a Cristo  Signore – L’apostolo come apostolo, il profeta come profeta,  il maestro come maestro, il dottore come dottore, ogni altro secondo il dono ricevuto – è mandato da Cristo Gesù a visitare il mondo e a versare nei cuori tutta la potenza dello Spirito Santo.<br>
Ecco di cosa ogni membro del corpo di Cristo si deve occupare: far crescere lo Spirito Santo nel suo cuore come albero maestoso. Così lo Spirito Santo potrà produrre molti frutti di salvezza, redenzione, vita eterna. Un cristiano che va a visitare il mondo povero di Spirito Santo, porterà lo spirito del mondo o lo spirito del principe del mondo, di certo non porterà lo Spirito del Signore. È nella nostra povertà di Spirito Santo la povertà delle nostre parole e la non conversione del mondo al mistero di Cristo. Siamo poveri di Cristo e di Spirito Santo. Siamo poveri di luce.<br>
Madre di Dio, vieni a visitare il cuore di ogni discepolo di  Gesù. Toglie da esso lo spirito del mondo e al suo posto versa lo Spirito Santo. Amen. 
</p>


<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
