<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Venerdì dopo le Ceneri
</p>

<p>
<u>ANTIFONA</u> / Il Signore mi ha ascoltato, ha avuto pietà di me. Il Signore è il mio aiuto. (Sal 29,11)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Accompagna con la tua benevolenza, Padre misericordioso, i primi passi del nostro cammino penitenziale, perché all'osservanza esteriore corrisponda un profondo rinnovamento dello spirito. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>È forse questo il digiuno che bramo?</b> / Dal libro del profeta Isaìa (Is 58,1-9a) / Così dice il Signore: «Grida a squarciagola, non avere riguardo; alza la voce come il corno, dichiara al mio popolo i suoi delitti, alla casa di Giacobbe i suoi peccati. Mi cercano ogni giorno, bramano di conoscere le mie vie, come un popolo che pratichi la giustizia e non abbia abbandonato il diritto del suo Dio; mi chiedono giudizi giusti, bramano la vicinanza di Dio: "Perché digiunare, se tu non lo vedi, mortificarci, se tu non lo sai?". Ecco, nel giorno del vostro digiuno curate i vostri affari, angariate tutti i vostri operai. Ecco, voi digiunate fra litigi e alterchi e colpendo con pugni iniqui. Non digiunate più come fate oggi, così da fare udire in alto il vostro chiasso. È forse come questo il digiuno che bramo, il giorno in cui l'uomo si mortifica? Piegare come un giunco il proprio capo, usare sacco e cenere per letto, forse questo vorresti chiamare digiuno e giorno gradito al Signore? Non è piuttosto questo il digiuno che voglio: sciogliere le catene inique, togliere i legami del giogo, rimandare liberi gli oppressi e spezzare ogni giogo? Non consiste forse nel dividere il pane con l'affamato, nell'introdurre in casa i miseri, senza tetto, nel vestire uno che vedi nudo, senza trascurare i tuoi parenti? Allora la tua luce sorgerà come l'aurora, la tua ferita si rimarginerà presto. Davanti a te camminerà la tua giustizia, la gloria del Signore ti seguirà. Allora invocherai e il Signore ti risponderà, implorerai aiuto ed egli dirà: "Eccomi!"». / Parola di Dio.
</p>

<p>
<u>PSALMUS</u> / (Sal 50 51) <b>Tu non disprezzi, o Dio, un cuore contrito e affranto</b> / <b>Tu gradisci, Signore, il cuore penitente</b> / Pietà di me, o Dio, nel tuo amore; nella tua grande misericordia cancella la mia iniquità. Lavami tutto dalla mia colpa, dal mio peccato rendimi puro. R. / Sì, le mie iniquità io le riconosco, il mio peccato mi sta sempre dinanzi. Contro di te, contro te solo ho peccato, quello che è male ai tuoi occhi, io l'ho fatto. R. / Tu non gradisci il sacrificio; se offro olocàusti, tu non li accetti. Uno spirito contrito è sacrificio a Dio; un cuore contrito e affranto tu, o Dio, non disprezzi. R.
</p>

<p>
<u>ACCLAMATIO</u> / Lode a te, o Cristo, re di eterna gloria! / Cercate il bene e non il male, se volete vivere, e il Signore sarà con voi.   (Am 5,14) / Lode a te, o Cristo, re di eterna gloria!
</p>

<p>
<u>VANGELO</u> / <b>Quando lo sposo sarà loro tolto, allora digiuneranno</b> / Dal Vangelo secondo Matteo (Mt 9,14-15) / In quel tempo, si avvicinarono a Gesù i discepoli di Giovanni e gli dissero: «Perché noi e i farisei digiuniamo molte volte, mentre i tuoi discepoli non digiunano?». E Gesù disse loro: «Possono forse gli invitati a nozze essere in lutto finché lo sposo è con loro? Ma verranno giorni quando lo sposo sarà loro tolto, e allora digiuneranno». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Il Signore ascolta la preghiera di chi riconosce le doppiezze e le contraddizioni della propria condotta morale. Preghiamo insieme e diciamo: <b>Ascoltaci o Signore.</b> / Perchè la parola del Papa in difesa della vita, della libertà e della pace, sia accolta nella Chiesa e nel mondo come proposta di valori umani, atti ad ispirare l'impegno morale dei singoli e dei popoli. Preghiamo: / Perchè la Conferenza episcopale trovi nell'assistenza dello Spirito Santo, il coraggio di proporre alla Chiesa italiana linee pastorali a partire dalle emarginazioni e dalle povertà presenti sul territorio. Preghiamo: / Perchè la sofferenza, che accomuna persone malate, sole e svantaggiate, susciti nella comunità cristiana, raccolta attorno allo sposo Gesù nel banchetto dell'eucaristia, risposte concrete di carità e di solidarietà. Preghiamo: / Perchè il digiuno, che il vangelo paragona all'attesa dello sposo, ci prepari a testimoniare più concretamente la fede e l'amore. Preghiamo: / Perchè la gioia donataci da Gesù in quest'eucaristia, ci aiuti ad essere fedeli ai nostri doveri di cristiani. Preghiamo: / Per i cristiani che si dicono credenti pur avendo abbandonato la pratica religiosa. / Per i cristiani che ritengono l'impegno sociale estraneo alla Chiesa. / Scuoti, o Padre, la nostra coscienza pigra e intorpidita dal peccato, e fa' che, accogliendo il giudizio della tua Parola sulle nostre incoerenze, viviamo in maniera più responsabile l'impegno della fede. Amen.
</p>

<p>
<u>OFFERTORIO</u> / Il sacrificio che ti offriamo, o Signore, in questo tempo di penitenza, renda a te graditi i nostri cuori, e ci dia la forza per più generose rinunce. Per Cristo nostro Signore.
</p>

<p>
<u>PREFAZIO</u> / <b>Il significato spirituale della Quaresima</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Ogni anno tu doni ai tuoi fedeli di prepararsi con gioia, purificati nello spirito, alla celebrazione della Pasqua, perché, assidui nella preghiera e nella carità operosa, attingano ai misteri della redenzione la pienezza della vita nuova in Cristo tuo Figlio, nostro salvatore. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Fammi conoscere, o Signore, le tue vie, insegnami i tuoi sentieri. (Sal 24,4) ♦ Possono forse gli invitati a nozze essere in lutto finché lo sposo è con loro? (Mt 9,15)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Per la partecipazione a questo sacramento, Dio onnipotente, fa’ che, purificati da ogni colpa, possiamo accogliere i benefici della tua misericordia. Per Cristo nostro Signore. / Orazione sul popolo ad libitum / Dio misericordioso, il tuo popolo ti renda continuamente grazie per le tue grandi opere, e ripercorra nel suo pellegrinaggio le vie della penitenza, per giungere alla contemplazione del tuo volto. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / San Teodoro Studita (759-826) monaco a Costantinopoli / Catechesi 46; Verranno però i giorni ... e allora digiuneranno. / Figli miei amatissimi e fratelli miei, Dio, che nella sua saggezza tutto governa e in modo eccellente e accorto conduce a buon fine le stagioni e gli anni, ci ha fatto conoscere anche questo: sono già venuti i giorni del profitto e della salvezza delle anime. (...) E grazie siano rese a colui che ci ha rivelato questi giorni e ci ha giudicati degni di arrivarci. Ecco perché in ogni tempo dobbiamo condurre una vita santa e pura e osservare ogni comandamento di Dio, particolarmente adesso. (...) Poiché è il tempo della purificazione, purifichiamoci! Poiché è il tempo dell'astinenza, digiuniamo, e non solo dal cibo - non basta -, ma asteniamoci (...) d'invidiare la buona reputazione del fratello, di arrabbiarci o irritarci contro il prossimo, di non frenare la lingua e lasciarla andare come vuole. Piuttosto si limiti, non parli né troppo né a vanvera, e di argomenti convenienti. Guardiamoci da sguardi impuri e non ascoltiamo che quanto piace a Dio. Sì, figli carissimi, sì, vi esorto, fate di voi stessi degli strumenti, un'arpa deliziosa dello Spirito Santo. (...) Conservate la pace in voi. La tanto venerabile quaresima è penosa per il corpo, è vero, ma resistete, a costo di piegare il vostro coraggio! (...) Un po' di pazienza e, come per abitudine, non ne sentirete più il peso.
</p>

<p>
<u>DIBRUNO-21</u> / Verranno giorni quando lo sposo sarà loro tolto (Mt 9,14-15) / Sposo d’Israele è Dio. Così il profeta Osea: “E avverrà, in quel giorno – oracolo del Signore – mi chiamerai: “Marito mio”, e non mi chiamerai più: “Baal, mio padrone”. Le toglierò dalla bocca i nomi dei Baal e non saranno più chiamati per nome. In quel tempo farò per loro un’alleanza con gli animali selvatici e gli uccelli del cielo e i rettili del suolo; arco e spada e guerra eliminerò dal paese, e li farò riposare tranquilli. Ti farò mia sposa per sempre, ti farò mia sposa nella giustizia e nel diritto, nell’amore e nella benevolenza, ti farò mia sposa nella fedeltà e tu conoscerai il Signore. E avverrà, in quel giorno – oracolo del Signore – io risponderò al cielo ed esso risponderà alla terra; la terra risponderà al grano, al vino nuovo e all’olio e questi risponderanno a Izreèl. Io li seminerò di nuovo per me nel paese e amerò Non-amata, e a Non-popolo-mio dirò: “Popolo mio”, ed egli mi dirà: “Dio mio”»” (Os 2,16-25). Questa stessa verità così è annunziata dal profeta Isaia: “Esulta, o sterile che non hai partorito, prorompi in grida di giubilo e di gioia, tu che non hai provato i dolori, perché più numerosi sono i figli dell’abbandonata che i figli della maritata, dice il Signore. Allarga lo spazio della tua tenda, stendi i teli della tua dimora senza risparmio, allunga le cordicelle, rinforza i tuoi paletti, poiché ti allargherai a destra e a sinistra e la tua discendenza possederà le nazioni, popolerà le città un tempo deserte. Non temere, perché non dovrai più arrossire; non vergognarti, perché non sarai più disonorata; anzi, dimenticherai la vergogna della tua giovinezza e non ricorderai più il disonore della tua vedovanza. Poiché tuo sposo è il tuo creatore, Signore degli eserciti è il suo nome; tuo redentore è il Santo d’Israele, è chiamato Dio di tutta la terra. Come una donna abbandonata e con l’animo afflitto, ti ha richiamata il Signore. Viene forse ripudiata la donna sposata in gioventù? – dice il tuo Dio. Per un breve istante ti ho abbandonata, ma ti raccoglierò con immenso amore. In un impeto di collera ti ho nascosto per un poco il mio volto; ma con affetto perenne ho avuto pietà di te, dice il tuo redentore, il Signore” (Is 51,1-8). Per il Signore nostro Dio l’alleanza è più che un fatto legale. Essa è vero sposalizio, vero legame indissolubile nell’amore, nella fedeltà, nella piena obbedienza. Con l’Incarnazione, il Verbo della vita sposa l’umanità nel suo corpo di vero uomo. In questo suo corpo lui vuole sposare ogni altro uomo. Lo sposalizio avviene nel giorno del battesimo e dovrà divenire sposalizio eterno nella Gerusalemme celeste: «Nessuno può prendersi qualcosa se non gli è stata data dal cielo. Voi stessi mi siete testimoni che io ho detto: “Non sono io il Cristo”, ma: “Sono stato mandato avanti a lui”. Lo sposo è colui al quale appartiene la sposa; ma l’amico dello sposo, che è presente e l’ascolta, esulta di gioia alla voce dello sposo. Ora questa mia gioia è piena. Lui deve crescere; io, invece, diminuire» (Gv 3,27-30). “Lo Spirito e la sposa dicono: «Vieni!». E chi ascolta, ripeta: «Vieni!». Chi ha sete, venga; chi vuole, prenda gratuitamente l’acqua della vita. A chiunque ascolta le parole della profezia di questo libro io dichiaro: se qualcuno vi aggiunge qualcosa, Dio gli farà cadere addosso i flagelli descritti in questo libro; e se qualcuno toglierà qualcosa dalle parole di questo libro profetico, Dio lo priverà dell’albero della vita e della città santa, descritti in questo libro. Colui che attesta queste cose dice: «Sì, vengo presto!». Amen. Vieni, Signore Gesù. La grazia del Signore Gesù sia con tutti” (Ap 22,17-21). Quando lo Sposo sarà tolto ai discepoli. Nel momento della sua gloriosa ascensione al cielo. Allora essi partiranno per il mondo e si abitueranno alla fame, alla nudità, alle percosse, ai digiuni, ad ogni privazione. / In quel tempo, si avvicinarono a Gesù i discepoli di Giovanni e gli dissero: «Perché noi e i farisei digiuniamo molte volte, mentre i tuoi discepoli non digiunano?». E Gesù disse loro: «Possono forse gli invitati a nozze essere in lutto finché lo sposo è con loro? Ma verranno giorni quando lo sposo sarà loro tolto, e allora digiuneranno». / Quando ancora lo Sposo sarà tolto alla sposa? Con la dannazione eterna. Allora il digiuno sarà eterno. I dannati saranno senza cibo e senz’acqua per l’eternità. Al posto del cibo ci sarà il fuoco e al posto dell’acqua siccità e arsura. È verità. / Madre della Redenzione, Angeli, Santi, liberateci dalla dannazione eterna. 
</p>

<p>
<u>SILVESTRINI-21</u> / L'amore è più del digiuno. L'osservanza della penitenza vale come segno e volontà della conversione del cuore, in particolare nell'amore concreto che condivide con gli altri i propri beni. Il profondo rinnovamento del nostro spirito è tale se incide nelle nostre scelte della vita. Il Vangelo di oggi parla proprio del fatto che i discepoli di Gesù non digiunano, perché hanno compresso che c'è qualcosa, o meglio Qualcuno, che vale più del digiuno e con il quale fare festa: il Signore Gesù. Del resto, quando Lui non sarà più visibilmente presente con loro, essi dovranno digiunare, cioè essere suoi testimoni fedeli nella sofferenza e nelle persecuzioni. Il nostro digiuno, ci suggerisce il vangelo, è in relazione con la passione di Cristo. Egli ci invita ad adorare Dio in spirito e verità. Il digiuno per un cristiano è l'occasione per testimoniare la forza dello spirito. Non è credibile uno che parli di vita spirituale e poi si lascia "giocare" dalla gola. In un libro antichissimo, del secondo secolo, intitolato "Didaché - La dottrina degli Apostoli", si consiglia ai cristiani di non digiunare negli stessi giorni in cui digiunano gli Ebrei, ma il venerdì, come ricordo della passione di Gesù. E' dunque un rapporto personale con Lui che ci ispira quando ci incamminiamo per una via di privazioni, di mortificazione, di sforzi ascetici. Ed evidentemente, se ci uniamo alla passione di Gesù, è molto difficile che possiamo inorgoglirci dalle nostre mortificazioni. La passione di Cristo non si realizza su un semplice sacrificio rituale, ma su un atto di misericordia. La sua passione è nello stesso tempo obbedienza al Padre e gesto di estrema carità, solidarietà con tutti noi. Nella sua passione, Cristo scioglie le nostre catene di ingiustizia, di egoismo, di superbia, di orgoglio... Egli condivide il pane con l'affamato, con il bisognoso. Attingiamo da Cristo vera carità, e i nostri cuori si apriranno agli altri; la nostra carità sarà davvero una buona Quaresima, perché saremo attenti più agli altri che a noi stessi, saremo più disponibili, più comprensivi, più buoni...
</p>

<p>
<u>LOYOLA-21</u> / Perché io sì e gli altri no? Questa sembra un po’ la domanda che abita i pensieri dei discepoli di Giovanni. Il paragone con gli altri ci può essere di stimolo, ma a volte crea invidia e insofferenza. Ciò che facciamo forse non lo abbiamo scelto con vera consapevolezza e vedendo altri che si comportano in maniera differente non mettiamo in discussione il nostro comportamento, ma solo quello degli altri. Se io digiuno, tutti devono digiunare. Gesù sposta lo sguardo e il ragionamento dal digiuno al banchetto di nozze, da una privazione ad un’abbondanza. Il digiuno che nostro Signore chiede di vivere deve essere inserito nel contesto della vita, radicato nel momento presente e non essere assolutizzato in un digiuno perenne da tutto, con il rischio di privarci non solo del cibo, ma anche delle relazioni, della vita. Solo assaporando con gusto la vita riconosco il modo e i momenti giusti per digiunare, scoprendo ancora più radicalmente ciò che è superfluo e ciò che è essenziale nella mia vita. Il rischio è che il digiuno perenne che ci imponiamo chiuda il nostro stomaco alla capacità di gustare la vita. Il digiuno deve nascere dal desiderio di consapevolezza e interiorità, altrimenti rischia di privarci del valore delle relazioni con gli altri e con le cose, cioè da ciò che Dio ha creato per noi. / Cosa mi aiuta a cogliere il gusto delle piccole cose quotidiane? Cosa rende più gustosa la mia giornata? Di cosa mi privo maggiormente e di cosa invece non riesco a privarmi? (Chiara Selvatici)
</p>

<p>
<u>LettureBose</u> / La bontà di Dio non diventi occasione di disprezzo / Se vuoi ritornare in te stesso, uomo, e riprendere la gloria che possedevi prima e che è andata perduta a motivo della disobbedienza, come hai trascurato i comandamenti di Dio e hai dato ascolto agli ordini del nemico e ai suoi consigli, così ora, rinnegando colui al quale hai obbedito, ritorna al Signore. Sappi però, che, come è detto, riprenderai la tua ricchezza con molta fatica e sudore del volto (Gen 3,17-19) ... Riconosca, dunque, ciascuno di noi che cosa ha distrutto e facciamo nostro il lamento del profeta: Davvero la nostra eredità è passata ad altri e la nostra casa a stranieri (Lam 5,2), perché abbiamo disobbedito al comandamento e ci siamo arresi alla nostra volontà e ci siamo compiaciuti in pensieri vergognosi e terreni, così che ora la nostra anima è lontana da Dio e siamo simili a orfani che non hanno padre. Chi ha cura dell'anima deve lottare per quanto può, per distruggere i pensieri cattivi e ogni altezza che si eleva contro la conoscenza di Dio (2Cor 10,5): e presso chi esercita violenza su di sé per custodire immacolato il tempio di Dio, viene colui che ha promesso di abitare e camminare in noi (Lv 26,12). Allora l'anima riceve la sua eredità ed è fatta degna di diventare tempio di Dio. Dopo aver scacciato con il suo esercito il maligno, Dio infine regnerà su di noi. Dio, buono e amico degli uomini, è longanime e attende con molta pazienza la conversione di ciascun peccatore; egli ha proclamato che il ritorno di chi si pente è occasione di festa nel cielo. Egli dice infatti: "Vi è gioia in cielo per un solo peccatore che si pente" (Lc 15,7.10). Ma se uno vede questa bontà e longanimità e come Dio non punisce i peccati uno a uno, poiché accoglie il pentimento, come abbiamo detto, e se uno considerando piccola cosa il comandamento, aggiunge peccato a peccato e trova nella bontà [di Dio] un pretesto per disprezzare il comandamento, edificando un inciampo e aggiungendo negligenza a negligenza, costui compie la misura dei peccati e in seguito resta impigliato in una caduta tale dalla quale non potrà mai più riprendersi; si era ripromesso una contrizione finale, ma poiché asseconda il malvagio fino alla fine, si perde. (Pseudo-Macario, Parafrasi 51; 71) 
</p>

<p>
<u>FEGF1</u> / Sul Padre nostro, 23 «Se ti ricordi che tuo fratello ha qualche cosa contro di te… va’ a riconciliarti con lui» di San Cipriano nel terzo secolo / «Con la misura con la quale misurate, sarete misurati» (Mt 7,2). Quel servo che, pur avendo avuto dal padrone il condono di tutto il suo debito non volle usare la medesima bontà con il servo suo compagno, venne chiuso in prigione. Non volle essere indulgente col suo compagno di servitù, e perse la grazia fattagli dal Signore (Mt 18,23). Questo dovere viene ribadito fortemente da Cristo e confermato con tutto il peso della sua autorità. Egli dice: «Quando vi mettete a pregare, se avete qualcosa contro qualcuno, perdonate, perché anche il Padre vostro che è nei cieli, perdoni a voi i vostri peccati» (Mc 11,25). Dio vuole che siamo operatori di pace, concordi e unanimi nella sua casa. Quali ci fece con la seconda nascita, tali vuole che perseveriamo, cioè come rinati. Se siamo figli di Dio, rimaniamo nella pace di Dio; e coloro che hanno un solo Spirito, abbiano pure un cuor solo e un’anima sola. Dio non accoglie il sacrificio di chi è in discordia, anzi comanda di ritornare indietro dall’altare e di riconciliarsi prima col fratello. Solo così le nostre preghiere saranno ispirate alla pace e Dio le gradirà. Il sacrificio più grande da offrire a Dio è la nostra pace e la fraterna concordia, è il popolo radunato dall’unità del Padre e del Figlio e dello Spirito Santo.
</p>

<p>
<u>FEGF2</u> / Discorso 211, 5-6; (Nuova Biblioteca Agostiniana) «Va’ prima a riconciliarti con il tuo fratello» Sant’Agostino nel quinto secolo /  Fratelli, mi rivolgo a tutti voi perché, trovandoci in questi giorni sacri [della Quaresima], non rimangano in piedi le vostre discordie… Forse state parlando nella vostra mente e vi state dicendo: «Vorrei mettermi d'accordo, ma è lui che mi ha offeso… e tuttavia non vuol chiedermi perdono». Che cosa dirò a costui?… Bisogna stabilire tra di voi alcuni pacieri…. Tu devi semplicemente essere pronto a perdonargli, proprio pronto a perdonargli con tutto il cuore. Se sei disposto a perdonare, hai già perdonato. Ma hai ancora una cosa che puoi fare: pregare; prega per lui, perché ti chieda perdono; poiché sai che va a suo danno se non lo chiede, prega per lui affinché lo chieda. Dì al Signore nella tua preghiera: «Signore, sai che non ho fatto niente contro quel mio fratello … e che il suo peccato nei miei confronti danneggerebbe lui se non mi chiede perdono. Quanto a me ti chiedo di cuore di perdonargli». Ecco ciò che dovete fare per essere in pace con i vostri fratelli… affinché tutti possiamo far Pasqua con coscienza tranquilla, possiamo celebrare serenamente la passione di colui che, pur non dovendo niente a nessuno, ha saldato il debito al posto dei debitori; parlo del Signore Gesù Cristo il quale non ha fatto torto a nessuno eppure, per così dire, il mondo intero si è scagliato contro di lui. E invece di esigere gravi punizioni ha promesso dei premi… Abbiamo lui come testimone nei nostri cuori: se abbiamo mancato contro qualcuno, chiediamogli perdono con cuore sincero; se un altro ha mancato nei nostri confronti, siamo pronti a concedere perdono e preghiamo per i nostri nemici.
</p>

<p>
<u>RobertoPasolini</u> / Una volta per sempre / In questo primo venerdì di Quaresima, quando la pratica del digiuno bussa alla porta della nostra disponibilità, per poter essere, ancora una volta, strumento di ascesi e occasione di conversione, veniamo subito intercettati – forse, smascherati – in quella sottile forma di ipocrisia con cui ci capita di fare gesti importanti, svuotandoli però del loro significato profondo: «Perché digiunare, se tu non lo vedi, mortificarci, se tu non lo sai?» (Is 58,3). L’interrogativo velenoso, collocato come inciso nell’appassionata invettiva del Signore contro il suo popolo, esplicita un pensiero che, presto o tardi, attraversa il cuore di ogni credente. La pratica di gesti religiosi e l’offerta di qualche forma di rinuncia, che il cristianesimo, come ogni altra religione, prevede coma dettato generale per nutrire la relazione con Dio, scava così a fondo nel nostro cuore – quando è vissuta con un po’ di fedeltà – che, a un certo punto, non ci si può che chiedere se valga la pena continuare oppure sia meglio interrompere. Il grande sospetto diventa il dubbio che il Dio a cui i nostri sforzi sono rivolti potrebbe essere anche distratto o, semplicemente, impegnato in ben altre faccende. In questi momenti, la fede viene messa alla prova e noi, talvolta in modo graduale e silenzioso, possiamo iniziare a vivere un certo sdoppiamento, tra i gesti che compiamo davanti a Dio e quelli che facciamo di fronte agli uomini: «Ecco, nel giorno del vostro digiuno curate i vostri affari, angariate tutti i vostri operai. Ecco, voi digiunate fra litigi e alterchi e colpendo con pugni iniqui. Non digiunate più come fate oggi, così da fare udire in alto il vostro chiasso. È forse come questo il digiuno che bramo, il giorno in cui l’uomo si mortifica?» (Is 58,3-5). La domanda che i discepoli di Giovanni pongono a quelli del Signore Gesù – cogliendo forse nel loro modo di stare accanto al Maestro una certa originalità di forme e di atteggiamenti rispetto alla prassi religiosa del tempo – approfondisce i possibili rischi legati alla pratica del digiuno: «Perché noi e i farisei digiuniamo molte volte, mentre i tuoi discepoli non digiunano?» (Mt 9,14). Esiste un modo di mortificarci di fronte a Dio, che ha bisogno di essere ripetuto molte volte proprio perché fallisce l’obiettivo di assicurare la nostra alleanza con lui. L’autore della lettera agli Ebrei ha precisato l’inefficacia di questa dinamica, rileggendo il mistero di Cristo in chiave sacerdotale: «Ogni sacerdote si presenta giorno per giorno a celebrare il culto e ad offrire molte volte gli stessi sacrifici, che non possono mai eliminare i peccati. Cristo, invece, avendo offerto un solo sacrificio per i peccati si è assiso per sempre alla destra di Dio» (Eb 10,11-12). La contrapposizione stabilita dall’autore non è soltanto tra la necessaria ripetizione dei sacrifici che si facevano nel tempio e il carattere unico e irripetibile del sacrificio di Cristo. A confronto è posto anzitutto quello che noi possiamo fare per Dio e ciò che egli ha voluto fare per noi. È lo stesso discorso che il Signore Gesù prova a fare ai suoi interlocutori, rispondendo loro con un’altra domanda che invita a riflettere: «Possono forse gli invitati a nozze essere in lutto finché lo sposo è con loro?» (Mt 9,15). Anche se – e quando – non ce ne rendiamo conto, un certo modo di fare tante volte, persino con eroica fedeltà, gesti per nutrire la relazione con Dio non ottiene altro risultato che gonfiare noi stessi e svuotare la presenza dello Spirito – cioè dell’Amore – nel modo con cui ci mettiamo in rapporto agli altri e alle responsabilità della vita. È da questa forma di attaccamento a noi stessi che il digiuno, invece, vuole distaccarci, fino ad arrivare a sentire fame dell’altro come qualcuno a cui possiamo donare un po’ di noi stessi: «Non è piuttosto questo il digiuno che voglio: sciogliere le catene inique, togliere i legami del giogo, rimandare liberi gli oppressi e spezzare ogni giogo? Non consiste forse nel dividere il pane con l’affamato, nell’introdurre in casa i miseri, senza tetto, nel vestire uno che vedi nudo, senza trascurare i tuoi parenti?» (Is 58,6-7). Di questo pane, in fondo, il nostro cuore si vuole saziare una volta per sempre: piacere a Dio e amare i fratelli.
</p>

<p>
<u>LuigiMariaEpicoco</u> / Motivo / “Allora gli si accostarono i discepoli di Giovanni e gli dissero: «Perché, mentre noi e i farisei digiuniamo, i tuoi discepoli non digiunano?»”. In un venerdì di quaresima sembra suonare un po’ strano un Vangelo che sembra un invito alla trasgressione del digiuno. Eppure Gesù non sta dialogando con persone qualunque, ma bensì con i discepoli di Giovanni Battista. Non basta però essere discepoli del Battista per essere santi come lui. Anzi, il rischio di tutti i discepoli, in tutte le epoche, è quello di radicalizzare talmente tanto l’insegnamento del loro maestro fino al punto da tradirlo. Gesù tenta di raddrizzare la loro mentalità: «Possono forse gli invitati a nozze essere in lutto mentre lo sposo è con loro? Verranno però i giorni quando lo sposo sarà loro tolto e allora digiuneranno». Che è un po’ come dire: qual è il vero motivo per cui state digiunando? Si può digiunare per vari motivi. Alcuni fanno fioretti in quaresima solo perché hanno in mente la prova costume dell’estate, ma non credo che simili digiuni servano anche a salvarci. Forse miglioreranno i nostri selfie, ma non la nostra anima. Si può digiunare come sforzo di volontà, e non sarebbe male certamente fortificare un po’ la nostra volontà un po’ troppo molle, ma ancora non è il digiuno vero a cui si riferisce Gesù. Egli sembra avere in mente un digiuno che a che fare con una relazione, non con un digiuno fine a se stesso. Ecco perché Gesù parla dello sposo. È Lui lo sposo, è Lui cioè il motivo per cui le cose vanno o non vanno fatte. È Lui il criterio di discernimento per capire l’opportunità di una cosa rispetto ad un’altra. Non basta fare un digiuno semplicemente perché va fatto, dobbiamo sempre ricordarci “per” chi vale la pena farlo. E scoprire questo “per” è la grande rivoluzione, ma non basta. Bisogna poi capire che il significato del digiuno non consiste solo nel fare lo sforzo di non mangiare, pensando che questo dia gloria a Dio, ma nello scoprire che nessuna fame deve mai decidere per noi.   
</p>

<p>
<u>MichaelDavideSemeraro</u> / Convertire... in intimità / Una parola del profeta Isaia ci porta più lontano nella comprensione delle ragioni profonde di quella che potremmo ben definire una diatriba tra Dio e il suo popolo. Per bocca del profeta Isaia, l’Altissimo smaschera il modo di ragionare errato di quanti sembrano fare tutto per il Signore e, invece, agiscono solo per se stessi: «Perché digiunare, se tu non lo vedi, mortificarci se tu non lo sai?» (Is 58,3). La risposta a questa domanda la troviamo nella domanda del Signore Gesù, con cui sembra essere rifondato radicalmente il senso stesso di una pratica religiosa universalmente attestata: «Possono forse gli invitati a nozze essere in lutto finché lo sposo è con loro?» (Mt 9,15). L’orizzonte sponsale in cui il Signore Gesù chiede di vivere il digiuno va aldilà del digiuno, senza per questo negarne la pratica, ma illuminando la mente e il cuore perché attraverso l’ascesi del cuore si compia il miracolo di un incontro sponsale e gioioso tra la nostra umanità e il desiderio più profondo che portiamo nel cuore. Alla luce della parola e della pratica del Signore Gesù il digiuno, come forma assolutamente fisica della preghiera e apertura all’incontro con l’Altissimo, non può che darsi in un atteggiamento di intimità. In tal senso possiamo e dobbiamo rispondere all’interrogazione divina che ci giunge attraverso il profeta: il «digiunare» e il «mortificarci» ha più senso proprio perché non lo si «vede», ma lo si vive in un rapporto di intimità che esige una forma necessaria di segreto. Se così stanno le cose, allora è chiaro che la domanda posta dai «discepoli di Giovanni» ha la sua gravità, soprattutto per una sorta di mancanza di pudore e una indebita ingerenza in una questione di intimità degli altri, che parte da un tradimento della propria personale intimità: «Perché noi e i farisei digiuniamo molte volte, mentre i tuoi discepoli non digiunano?» (Mt 9,14). Per comprendere la gravitas di questa domanda, potremmo riproporla in termini più radicali sperando di non scandalizzare nessuno. È come se si chiedesse a una coppia di sposi o di innamorati: «Perché noi facciamo l’amore molte volte, mentre i tuoi amici non fanno l’amore?». Sentiamo tutti quanto inadeguata sarebbe una simile domanda, che lederebbe l’intimità e non merita risposte per non scadere sullo stesso piano: «Ma verranno giorni quando lo sposo sarà loro tolto, e allora digiuneranno» (Mt 9,15). Il digiuno, come ogni pratica ascetica e ogni impegno per la propria crescita spirituale, è qualcosa di cui si può sentire il profumo di bellezza, ma nei cui dettagli sarebbe assolutamente inadeguato addentrarsi. Il profeta Isaia ci consegna una sorta di divisa dell’ascesi espressa da una parola: «piuttosto» (Is 58,6). In questa parola del profeta possiamo cogliere l’invito ad andare sempre più lontano e a incamminarci non per i sentieri della soddisfazione spirituale, ma per le vie di un desiderio che cresce e si dilata sempre di più. In realtà, digiuniamo semplicemente per avere fame e così riuscire a decifrare meglio di che cosa siamo affamati veramente. Se conosceremo la fame di vita che abita il nostro cuore, allora saremo più capaci di intuire e lasciarci toccare e interrogare dalla fame dei nostri simili, resistendo a ogni forma di controllo, per aprirci a un di più di complicità e di compassione.
</p>

<p>
<u>HomilyVoice-21</u> / PRIMA LETTURA / È cosa più che necessaria mettere in luce due principi che stabilisco la verità di ogni nostra azione e relazione con il Signore nostro Duo. Primo principio: niente potrà mai sostituire l’obbedienza alla Parola del Signore nostro Dio: nessuna preghiera, nessuna pratica di pietà, nessun sacrificio, nessuna ritualità di qualsiasi natura. Secondo principio: ogni relazione con il nostro Dio per essere vera, deve essere vissuto, praticato, compiuto nell’obbedienza alla sua Parola e dimorando sempre nella sua grazia. Tutto deve essere vissuto dimorando noi nel Vangelo, nella Parola di Cristo Gesù, nella sua santa grazia. Invece succede che si partecipa alla Santa Messa, ma con il peccato nel cuore. Ogni ritualità è vissuta senza la nostra vita nella Parola del Signore. Nessuna pratica di pietà è gradita a Dio se non ascoltiamo la sua voce. I profeti sono questo grido forte. Se siamo nella giustizia, viviamo la Legge della misericordia, della compassione, dell’elemosina, della carità, allora tutto è gradito al Signore. Se non viviamo secondo giustizia, verità, misericordia, compassione il nostro culto è vano e le nostre opere mai potranno essere gradite al Signore. Ecco uno dei tanti inviti del profeta Isaia perché si detesti il male: Guai a voi, che aggiungete casa a casa e unite campo a campo, finché non vi sia più spazio, e così restate soli ad abitare nella terra. Ha giurato ai miei orecchi il Signore degli eserciti: «Certo, molti palazzi diventeranno una desolazione, grandi e belli saranno senza abitanti». Guai a coloro che si alzano presto al mattino e vanno in cerca di bevande inebrianti e si attardano alla sera. Il vino li infiamma. Ci sono cetre e arpe, tamburelli e flauti e vino per i loro banchetti; ma non badano all’azione del Signore, non vedono l’opera delle sue mani. Guai a coloro che si tirano addosso il castigo con corde da tori e il peccato con funi da carro, che dicono: «Faccia presto, acceleri pure l’opera sua, perché la vediamo; si facciano più vicini e si compiano i progetti del Santo d’Israele, perché li conosciamo». Guai a coloro che chiamano bene il male e male il bene, che cambiano le tenebre in luce e la luce in tenebre, che cambiano l’amaro in dolce e il dolce in amaro. Guai a coloro che si credono sapienti e si reputano intelligenti.  Guai a coloro che sono gagliardi nel bere vino, valorosi nel mescere bevande inebrianti, a coloro che assolvono per regali un colpevole e privano del suo diritto l’innocente (Is 5,11-23). Ecco invece cosa grida Abacuc al popolo del Signore: «Guai a chi accumula ciò che non è suo, – e fino a quando? – e si carica di beni avuti in pegno!». Guai a chi è avido di guadagni illeciti, un male per la sua casa, per mettere il nido in luogo alto e sfuggire alla stretta della sventura. Guai a chi costruisce una città sul sangue, ne pone le fondamenta sull’iniquità. Guai a chi fa bere i suoi vicini mischiando vino forte per ubriacarli e scoprire le loro nudità. Guai a chi dice al legno: «Svégliati», e alla pietra muta: «Àlzati». Può essa dare un oracolo? Ecco, è ricoperta d’oro e d’argento, ma dentro non c’è soffio vitale (Ab 2,1-20). Chi vuole che tutte le sue pratiche di pietà – compresi i sacramenti – si innalzino fino al cielo e siano gradite al Signore, deve portare la sua vita nella piena e duratura obbedienza alla Parola. Si prega per vivere la Parola che già si vive. / LEGGIAMO Is 58,1-9a / Grida a squarciagola, non avere riguardo; alza la voce come il corno, dichiara al mio popolo i suoi delitti, alla casa di Giacobbe i suoi peccati. Mi cercano ogni giorno, bramano di conoscere le mie vie, come un popolo che pratichi la giustizia e non abbia abbandonato il diritto del suo Dio; mi chiedono giudizi giusti, bramano la vicinanza di Dio: «Perché digiunare, se tu non lo vedi, mortificarci, se tu non lo sai?». Ecco, nel giorno del vostro digiuno curate i vostri affari, angariate tutti i vostri operai. Ecco, voi digiunate fra litigi e alterchi e colpendo con pugni iniqui. Non digiunate più come fate oggi, così da fare udire in alto il vostro chiasso. È forse come questo il digiuno che bramo, il giorno in cui l’uomo si mortifica? Piegare come un giunco il proprio capo, usare sacco e cenere per letto, forse questo vorresti chiamare digiuno e giorno gradito al Signore? Non è piuttosto questo il digiuno che voglio: sciogliere le catene inique, togliere i legami del giogo, rimandare liberi gli oppressi e spezzare ogni giogo? Non consiste forse nel dividere il pane con l’affamato, nell’introdurre in casa i miseri, senza tetto, nel vestire uno che vedi nudo, senza trascurare i tuoi parenti? Allora la tua luce sorgerà come l’aurora, la tua ferita si rimarginerà presto. Davanti a te camminerà la tua giustizia, la gloria del Signore ti seguirà. Allora invocherai e il Signore ti risponderà, implorerai aiuto ed egli dirà: «Eccomi!». Il digiuno è segno visibile di dolore e di pentimento per aver offeso il Signore trasgredendo la sua Alleanza, disobbedendo alla sua Legge, violando i suoi Statuti e le sue Norme. Se è segno visibile di dolore e di pentimento, non può essere vissuto nella violazione della Legge della giustizia, delle misericordia, della carità, dell’elemosina, del perdono. Noi invece pensiamo che possa avvenire la sostituzione di un’opera di pietà – digiuno e altre opere – con l’obbedienza alla Legge dell’Alleanza. Sia il profeta Geremia che il profeta Osea gridano che il Signore mai ha comandato queste cose. Lui una cosa sola vuole: l’obbedienza alla sua Legge, la fedeltà alla sua Alleanza. Dice il Signore degli eserciti, Dio d’Israele: Aggiungete pure i vostri olocausti ai vostri sacrifici e mangiatene la carne! Io però non parlai né diedi ordini sull’olocausto e sul sacrificio ai vostri padri, quando li feci uscire dalla terra d’Egitto, ma ordinai loro: “Ascoltate la mia voce, e io sarò il vostro Dio e voi sarete il mio popolo; camminate sempre sulla strada che vi prescriverò, perché siate felici”.  Ma essi non ascoltarono né prestarono orecchio alla mia parola; anzi, procedettero ostinatamente secondo il loro cuore malvagio e, invece di rivolgersi verso di me, mi hanno voltato le spalle. Da quando i vostri padri sono usciti dall’Egitto fino ad oggi, io vi ho inviato con assidua premura tutti i miei servi, i profeti; ma non mi hanno ascoltato né prestato orecchio, anzi hanno reso dura la loro cervìce, divenendo peggiori dei loro padri. Dirai loro tutte queste cose, ma non ti ascolteranno; li chiamerai, ma non ti risponderanno. Allora dirai loro: Questa è la nazione che non ascolta la voce del Signore, suo Dio, né accetta la correzione. La fedeltà è sparita, è stata bandita dalla loro bocca (Ger 7,1-28). “Venite, ritorniamo al Signore: egli ci ha straziato ed egli ci guarirà. Egli ci ha percosso ed egli ci fascerà. Dopo due giorni ci ridarà la vita e il terzo ci farà rialzare, e noi vivremo alla sua presenza. Affrettiamoci a conoscere il Signore, la sua venuta è sicura come l’aurora. Verrà a noi come la pioggia d’autunno, come la pioggia di primavera che feconda la terra”. Che dovrò fare per te, Èfraim, che dovrò fare per te, Giuda? Il vostro amore è come una nube del mattino, come la rugiada che all’alba svanisce. Per questo li ho abbattuti per mezzo dei profeti, li ho uccisi con le parole della mia bocca e il mio giudizio sorge come la luce: poiché voglio l’amore e non il sacrificio, la conoscenza di Dio più degli olocausti. Ma essi come Adamo hanno violato l’alleanza; ecco, così mi hanno tradito (Os 6,1-7). Ecco ora il principio che deve governare la nostra vita di discepoli di Gesù: Se dimoriamo nella Parola di Cristo Gesù, dimoriamo in Lui, dimoriamo nello Spirito Santo, dimoriamo nel Padre, anche un solo nostro sospiro ha valore presso il nostro Dio, perché è sospiro di Cristo, emesso attraverso il suo corpo. Se non dimoriamo nella Parola di Cristo Gesù, non dimoriamo in Cristo, non dimoriamo nello Spirito Santo, non dimoriamo nel Padre, quanto facciamo è inutile. Anche le nostre sante Messe solenni sono inutili, anzi rischiamo di trasformarsi in sacrilegio e in condanna per noi. Insegnare al popolo di Dio la verità del culto è obbligo di quanti sono Pastori del gregge. Se queste verità non vengono annunciate, sono i Pastori responsabili di ogni culto offerto al Signore dal peccato. / LETTURA DEL  <u>VANGELO</u> / Possono forse gli invitati a nozze essere in lutto finché lo sposo è con loro? Ma verranno giorni quando lo sposo sarà loro tolto, e allora digiuneranno. Gesù è venuto per purificare ogni relazione di pietà con il Padre suo da tutte le infiltrazioni del pensiero dell’uomo. Un agnello offerto al Signore in sacrificio non può coprire la trasgressione dei comandamenti del nostro Dio. L’agnello va offerto nel dolore dei peccati, nel pentimento per aver offeso il Signore, nel proponimento di non peccare mai più. Il sacrificio dell’agnello deve essere il segno visibile della nostra immolazione invisibile sulla Legge del Signore. Questa verità va applicata alla Santa Messa. L’immolazione invisibile di Cristo sull’altare dell’obbedienza al Padre deve essere resa visibile dalla nostra immolazione al Signore nostro Dio sull’altare della più pura obbedienza al Vangelo. Vi esorto dunque, fratelli, per la misericordia di Dio, a offrire i vostri corpi come sacrificio vivente, santo e gradito a Dio; è questo il vostro culto spirituale. Non conformatevi a questo mondo, ma lasciatevi trasformare rinnovando il vostro modo di pensare, per poter discernere la volontà di Dio, ciò che è buono, a lui gradito e perfetto (Rm 12,1-2). Fatevi dunque imitatori di Dio, quali figli carissimi, e camminate nella carità, nel modo in cui anche Cristo ci ha amato e ha dato se stesso per noi, offrendosi a Dio in sacrificio di soave odore. Di fornicazione e di ogni specie di impurità o di cupidigia neppure si parli fra voi – come deve essere tra santi – né di volgarità, insulsaggini, trivialità, che sono cose sconvenienti. Piuttosto rendete grazie! Perché, sappiatelo bene, nessun fornicatore, o impuro, o avaro – cioè nessun idolatra – ha in eredità il regno di Cristo e di Dio (Ef 5,1-5). Quindi, miei cari, voi che siete stati sempre obbedienti, non solo quando ero presente ma molto più ora che sono lontano, dedicatevi alla vostra salvezza con rispetto e timore. È Dio infatti che suscita in voi il volere e l’operare secondo il suo disegno d’amore. Fate tutto senza mormorare e senza esitare, per essere irreprensibili e puri, figli di Dio innocenti in mezzo a una generazione malvagia e perversa. In mezzo a loro voi risplendete come astri nel mondo, tenendo salda la parola di vita. Così nel giorno di Cristo io potrò vantarmi di non aver corso invano, né invano aver faticato. Ma, anche se io devo essere versato sul sacrificio e sull’offerta della vostra fede, sono contento e ne godo con tutti voi. Allo stesso modo anche voi godetene e rallegratevi con me (Fil 2,12-18). Non è però il vostro dono che io cerco, ma il frutto che va in abbondanza sul vostro conto. Ho il necessario e anche il superfluo; sono ricolmo dei vostri doni ricevuti da Epafrodìto, che sono un piacevole profumo, un sacrificio gradito, che piace a Dio. Il mio Dio, a sua volta, colmerà ogni vostro bisogno secondo la sua ricchezza con magnificenza, in Cristo Gesù. Al Dio e Padre nostro sia gloria nei secoli dei secoli. Amen (Fil 4,17-19). Io infatti sto già per essere versato in offerta ed è giunto il momento che io lasci questa vita. Ho combattuto la buona battaglia, ho terminato la corsa, ho conservato la fede. Ora mi resta soltanto la corona di giustizia che il Signore, il giudice giusto, mi consegnerà in quel giorno; non solo a me, ma anche a tutti coloro che hanno atteso con amore la sua manifestazione (2Tm 4,6-8). Ecco qual è il fine della vita del discepolo di Gesù: fare di essa un sacrificio visibile al Padre offerto nel sacrificio invisibile di Cristo Signore. Sacrificio invisibile e sacrificio visibile devono essere un solo sacrificio. Tutto questo può avvenire nella più pura e santa obbedienza al Vangelo, alla Parola di Gesù, sempre mossi e condotti dalla purezza della verità cui ci conduce lo Spirito Santo. Ora io sono lieto nelle sofferenze che sopporto per voi e do compimento a ciò che, dei patimenti di Cristo, manca nella mia carne, a favore del suo corpo che è la Chiesa (Col 1,24). Ecco cosa rivela Gesù alla Donna di Samaria: “«Credimi, donna, viene l’ora in cui né su questo monte né a Gerusalemme adorerete il Padre. Voi adorate ciò che non conoscete, noi adoriamo ciò che conosciamo, perché la salvezza viene dai Giudei. Ma viene l’ora – ed è questa – in cui i veri adoratori adoreranno il Padre in spirito e verità: così infatti il Padre vuole che siano quelli che lo adorano. Dio è spirito, e quelli che lo adorano devono adorare in spirito e verità». Gli rispose la donna: «So che deve venire il Messia, chiamato Cristo: quando egli verrà, ci annuncerà ogni cosa». Le dice Gesù: «Sono io, che parlo con te» (Gv 4,21-26). Ecco il fine della venuta di Gesù nella nostra carne: “Non solo a insegnare agli uomini come si adora il Padre in Spirito e verità, ma anche a creare l’uomo nuovo, nello Spirito Santo, capace di rendere al Padre questo nuovo culto”. Gesù è venuto per creare l’uomo nuovo. All’uomo nuovo chiede di vivere sempre in novità di vita. È la vita nuova del cristiano che va offerta al Padre in sacrificio di soave odore. Come va offerto questo sacrificio? Facendo della nostra vita un’obbedienza perfetta alla Parola, al Vangelo, alla verità. / LEGGIAMO IL TESTO DI Mt 9,14-15 / Allora gli si avvicinarono i discepoli di Giovanni e gli dissero: «Perché noi e i farisei digiuniamo molte volte, mentre i tuoi discepoli non digiunano?». E Gesù disse loro: «Possono forse gli invitati a nozze essere in lutto finché lo sposo è con loro? Ma verranno giorni quando lo sposo sarà loro tolto, e allora digiuneranno. Gesù sempre parla dalla pienezza dello Spirito Santo che si è posato su di Lui, pienezza nella quale sempre Lui cresce, crescendo anche in grazia. Nello Spirito Santo Gesù sa che anche una risposta secondo purissima verità può scandalizzare i cuori dei piccoli e dei semplici. Un cuore scandalizzato si trasforma in un divulgatore di pensieri non solo non santi, ma anche cattivi verso la missione di Gesù. Gesù non può aggiungere difficoltà a difficoltà alla sua missione. Ci sono le difficoltà necessarie da superare e queste vanno vissute. Ci sono però le difficoltà non necessarie e queste vanno evitate. Quali sono le difficoltà da vivere e quali da evitare solo nello Spirito Santo le possiamo conoscere. Questa metodologia di Spirito Santo vale anche per ogni discepolo di Gesù. Anche il discepolo di Gesù deve sapere quali sono le difficoltà necessarie da vivere e quali le difficoltà non necessarie che vanno evitate. Cristo Gesù sa quando difendere una verità in modo aperto e chiaro. Sa quando parlare in parabole. Sa quando insegnare. Sa quando predicare. Nello Spirito Santo conosce tutte le modalità secondo le quali una verità va annunciata oppure deve essere solamente accennata. I discepoli di Giovanni sono persone appena convertite. Sono semplici. Non sono ipocriti. Poiché semplici, possono facilmente scandalizzarsi da una risposta di purissima luce data loro da Gesù. Ecco allora che Gesù ricorre, nella sapienza dello Spirito Santo, ad una parabola. La risposta serve a tranquillizzare i discepoli di Giovanni. Essi non vengono scandalizzati. Gesù infatti non rivela loro l’essenza del suo Vangelo. Dice semplicemente che ora i discepoli non possono digiunare. Perché non possono digiunare? Perché lo sposo è con loro. Finché lo sposo sarà con loro, è giusto che vivano in un clima di festa. Poi quando lo sposo sarà loro tolto, allora vivranno tutte le pratiche di pietà. Gesù oggi ci insegna che il suo discepolo deve avere il perfetto uso della sua lingua. Non solo ci si deve astenere dalle parole cattive, parole di male, parole che calpestano il Secondo e l’Ottavo Comandamento. Ma anche ogni Parola che potrebbe scandalizzare quanti sono ancora semplici, piccoli, non cresciuti nella fede. La Parola del discepolo di Gesù deve essere sempre un balsamo di luce, speranza, carità, edificazione della vera religione. Leggiamo quanto viene a noi insegnato dal Libro del Siracide: Maledici il calunniatore e l’uomo che è bugiardo, perché hanno rovinato molti che stavano in pace. Le dicerie di una terza persona hanno sconvolto molti, li hanno scacciati di nazione in nazione; hanno demolito città fortificate e rovinato casati potenti. Le dicerie di una terza persona hanno fatto ripudiare donne forti, privandole del frutto delle loro fatiche. Chi a esse presta attenzione certo non troverà pace, non vivrà tranquillo nella sua dimora. Un colpo di frusta produce lividure, ma un colpo di lingua rompe le ossa. Molti sono caduti a fil di spada, ma non quanti sono periti per colpa della lingua. Beato chi è al riparo da essa, chi non è esposto al suo furore, chi non ha trascinato il suo giogo e non è stato legato con le sue catene. Il suo giogo è un giogo di ferro; le sue catene sono catene di bronzo. Spaventosa è la morte che la lingua procura, al confronto è preferibile il regno dei morti. Essa non ha potere sugli uomini pii, questi non bruceranno alla sua fiamma. Quanti abbandonano il Signore in essa cadranno, fra costoro divamperà senza spegnersi mai. Si avventerà contro di loro come un leone e come una pantera ne farà scempio. Ecco, recingi pure la tua proprietà con siepe spinosa, e sulla tua bocca fa’ porta e catenaccio. Metti sotto chiave l’argento e l’oro, ma per le tue parole fa’ bilancia e peso. Sta’ attento a non scivolare a causa della lingua, per non cadere di fronte a chi ti insidia (Sir 28,13-26). Cristo Gesù oggi ci chiede di essere imitato nella sua sapienza e intelligenza nel rispondere ad ogni richiesta che a noi viene fatta sia da quanti credono nel Vangelo e sia da quanti non credono. Una risposta non secondo purissima sapienza e intelligenza, una risposta non data nello Spirito Santo, crea scandalo, non dona luce. / Madre di Dio, Donna dalla Parola sempre colma di sapienza e di intelligenza nello Spirito Santo, tu che hai risposto ad Elisabetta che ti proclamava beata, magnificando il tuo Signore, aiutaci. Vogliamo anche noi, sul tuo esempio, rispondere con una parola di purissima luce nello Spirito Santo. Non daremo scandalo con le nostre parole. Edificheremo il corpo di Cristo. Testimonieremo con sapienza e intelligenza la bellezza del Vangelo. Amen.
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
