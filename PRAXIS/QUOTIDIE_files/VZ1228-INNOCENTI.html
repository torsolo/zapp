<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>VERBUM</h1>-->
<h1>VERBUM</h1>

<p>
<u>HODIE</u> / Tempo di Natale: Festa Santi Innocenti, Martiri
</p>

<p>
<u>ANTIFONA</u> / I santi Innocenti furono uccisi per Cristo, Agnello senza macchia, e in cielo lo seguono cantando sempre: Gloria a te, o Signore.
</p>

<p>
<u>COLLETTA</u> / O Dio, che oggi nei santi Innocenti sei stato glorificato non a parole ma con il martirio, concedi anche a noi di esprimere nella vita la fede che professiamo con le labbra. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Il sangue di Gesù ci purifica da ogni peccato</b> / Dalla prima lettera di san Giovanni Apostolo. (1Gv 1,5 - 2,2) / Figlioli miei, questo è il messaggio che abbiamo udito da lui e che noi vi annunciamo: Dio è luce e in lui non c'è tenebra alcuna. Se diciamo di essere in comunione con lui e camminiamo nelle tenebre, siamo bugiardi e non mettiamo in pratica la verità. Ma se camminiamo nella luce, come egli è nella luce, siamo in comunione gli uni con gli altri, e il sangue di Gesù, il Figlio suo, ci purifica da ogni peccato. Se diciamo di essere senza peccato, inganniamo noi stessi e la verità non è in noi. Se confessiamo i nostri peccati, egli è fedele e giusto tanto da perdonarci i peccati e purificarci da ogni iniquità. Se diciamo di non avere peccato, facciamo di lui un bugiardo e la sua parola non è in noi. Figlioli miei, vi scrivo queste cose perché non pecchiate; ma se qualcuno ha peccato, abbiamo un Paràclito presso il Padre: Gesù Cristo, il giusto. È lui la vittima di espiazione per i nostri peccati; non soltanto per i nostri, ma anche per quelli di tutto il mondo. / C: Parola di Dio. / A: Rendiamo grazie a Dio.
</p>

<p>
<u>PSALMUS</u> / (Sal 123) <b>Chi dona la sua vita risorge nel Signore.</b> / <b>A te grida, Signore, il dolore innocente</b> / Se il Signore non fosse stato per noi, quando eravamo assaliti, allora ci avrebbero inghiottiti vivi, quando divampò contro di noi la loro collera. / Allora le acque ci avrebbero travolti, un torrente ci avrebbe sommersi; allora ci avrebbero sommersi acque impetuose. / Siamo stati liberati come un passero dal laccio dei cacciatori. Il nostro aiuto è nel nome del Signore: egli ha fatto cielo e terra. 
</p>

<p>
<u>ALLELUIA</u> / Alleluia, Alleluia / Noi ti lodiamo, Dio, ti proclamiamo Signore; ti acclama la candida schiera dei martiri. / Alleluia.
</p>

<p>
<u>VANGELO</u> / <b>Erode mandò a uccidere tutti i bambini che stavano a Betlemme</b> / Dal Vangelo secondo  Matteo (Mt 2,13-18) / I Magi erano appena partiti, quando un angelo del Signore apparve in sogno a Giuseppe e gli disse: «Àlzati, prendi con te il bambino e sua madre, fuggi in Egitto e resta là finché non ti avvertirò: Erode infatti vuole cercare il bambino per ucciderlo». Egli si alzò, nella notte, prese il bambino e sua madre e si rifugiò in Egitto, dove rimase fino alla morte di Erode, perché si compisse ciò che era stato detto dal Signore per mezzo del profeta: «Dall'Egitto ho chiamato mio figlio». Quando Erode si accorse che i Magi si erano presi gioco di lui, si infuriò e mandò a uccidere tutti i bambini che stavano a Betlemme e in tutto il suo territorio e che avevano da due anni in giù, secondo il tempo che aveva appreso con esattezza dai Magi. Allora si compì ciò che era stato detto per mezzo del profeta Geremìa: «Un grido è stato udito in Rama, un pianto e un lamento grande: Rachele piange i suoi figli e non vuole essere consolata, perché non sono più». / C: Parola del Signore. / A: Lode a Te o Cristo.
</p>

<p>
<u>OREMUS</u> / Fratelli, eleviamo al Padre la nostra preghiera, perchè per mezzo di Cristo, il grande innocente, trovino significato e redenzione le sofferenze di chi, ogni giorno nel mondo, soffre la persecuzione e la morte. Diciamo insieme: <b>Apri il nostro cuore, o Signore.</b> / Signore, tu avevi promesso la sazietà agli affamati e la ricchezza ai poveri; ma la fame nel mondo non cessa di crescere, perchè non condividiamo i nostri beni. Preghiamo: / Signore, tu avevi promesso la gioia e la solidarietà a chi soffre; ma la disperazione è ancora presente nel mondo, perchè noi non prestiamo attenzione a chi si trova nella tristezza. Preghiamo: / Signore, tu avevi promesso la liberazione degli oppressi; ma il potere continua a schiacciare, sul nascere, la vita di tanti innocenti, e sulla terra spuntano sempre nuove forme di schiavitù. Preghiamo: / Signore, tu avevi promesso la pace; ma le guerre seminano ancora morte e sofferenza, e tante madri piangono la distruzione delle loro famiglie e la morte dei loro cari. Preghiamo: / Signore, tu avevi promesso la concordia e la felicità; ma l'egoismo è ancora prepotentemente vivo nei nostri rapporti sociali, nella nostra vita di ogni giorno. Preghiamo: / Per i bambini sofferenti della nostra comunità. / Per le nostre mamme, perchè educhino con amore i loro figli. / O Dio, amante della vita, accogli fra le tue braccia tutti gli innocenti del mondo, vittime dell'odio, e concedi a noi di testimoniarti con una vita docile allo Spirito e fedele al vangelo di Cristo, tuo Figlio e nostro Signore. Amen.
</p>

<p>
<u>OFFERTORIO</u> / Accogli, o Signore, i doni dei tuoi servi fedeli e purifica coloro che celebrano con devozione i tuoi misteri, fonte di salvezza anche per quelli che ancora non ti conoscono. Per Cristo nostro Signore.
</p>

<p>
<u>PREFAZIO</u> / <b>Cristo luce</b> / E' veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Nel mistero del Verbo incarnato è apparsa agli occhi della nostra mente la luce nuova del tuo fulgore, perché conoscendo Dio visibilmente, per mezzo di lui siamo conquistati all’amore delle realtà invisibili. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>PREFAZIO</u> / <b>Nell’incarnazione Cristo reintegra l’universo</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno, per Cristo Signore nostro. Nel mistero adorabile del Natale egli, Verbo invisibile, apparve visibilmente nella nostra carne, per assumere in sé tutto il creato e sollevarlo dalla sua caduta. Generato prima dei secoli, cominciò a esistere nel tempo, per reintegrare l’universo nel tuo disegno, o Padre, e ricondurre a te l’umanità dispersa. Per questo dono della tua benevolenza, uniti a tutti gli angeli, cantiamo esultanti la tua lode: Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>PREFAZIO</u> / <b>Il sublime scambio nell’incarnazione del Verbo</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno, per Cristo Signore nostro. In lui [oggi] risplende in piena luce il sublime scambio che ci ha redenti: la nostra debolezza è assunta dal Verbo, la natura mortale è innalzata a dignità perenne, e noi, uniti a te in comunione mirabile, condividiamo la tua vita immortale. Per questo mistero di salvezza, uniti ai cori degli angeli, proclamiamo esultanti la tua lode: Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Sono stati redenti tra gli uomini, primizie a Dio e all'Agnello; essi seguono l'Agnello dovunque vada. (Ap 14,4)
</p>

<p>
<u>GRATIAS</u> / O Padre, concedi con abbondanza la tua salvezza ai fedeli nutriti dei tuoi santi misteri nella festa dei martiri Innocenti che, ancora incapaci di confessare il nome del tuo Figlio, per la sua nascita furono coronati di grazia celeste. Per Cristo nostro Signore.
</p>

<p>
<u>ORATE</u> / O santi Innocenti, primizie della Cattolica Chiesa, che continuamente lodate, e contemplate il Divino Immacolato Agnello, e sempre cantate nuovi cantici dinanzi al trono dell'Altissimo, ottenetemi vi prego una vita innocente, una contrizione perfetta e un dolore immenso dei miei peccati, e una retta e pura intenzione in tutti i miei pensieri, parole ed opere, acciò mi conservi nella grazia di Dio, e sia poi vostro compagno in quella gloria immortale, che vi siete acquistata con lo spargimento del vostro sangue innocente. Così sia.
</p>

<p>
<u>ORATE</u> / INNO - SANTI INNOCENTI MARTIRI / « Ma ora una voce si ode in Rama, / lamento e pianto amaro, / Rachele piange i suoi figli… ». /-/ Perché, Signore, una simile morte? / Anche i fanciulli, i neonati / coinvolti nel tuo dramma, Signore? /-/ Tu che neppure sai cosa sia la morte, / sarà la stessa morte a mutarsi / in segno della tua santità? /-/ Tu non avevi lacrime, / a noi invece era dato piangere, / questo forse ti ha sospinto fra noi? /-/ « Trattieni la voce dal pianto, / i tuoi occhi dal versare lacrime, / perché c’è una speranza… ». /-/  Ma, intanto, la strage continua: / nessuno più conta gli uccisi fra noi, / sempre più crescono le turbe di innocenti. /-/ E tu venuto a salvare / e sei invece il solo a salvarti: / o divina provvidenza!... /-/ « Non è forse Efraim / un figlio caro a me, / un figlio prediletto? » /-/ Per questo le tue viscere si commuovono: / tu senza misteri, tu senza rischi: / per questo sei venuto tra noi? / (D.M. Turoldo)
</p>


<hr>

<h5>PROFUNDIS</h5>

<p>
<u>EVANGELIZO</u> / 2007 / San Quodvultdeus vescovo di Cartagine dal 437 al 453 / Omelia 2 sul Credo; Bambini e testimoni di Cristo / Che cosa temi, o Erode, ora che hai sentito che è nato il Re? Cristo non è venuto per detronizzarti, ma per vincere il demonio. Tu questo non lo comprendi, perciò ti turbi e infierisci; anzi, per togliere di mezzo quel solo che cerchi, diventi crudele facendo morire tanti bambini. Le madri che piangono non ti fanno tornare sui tuoi passi, non ti commuove il lamento dei padri per l’uccisione dei loro figli, non ti arresta il gemito straziante dei bambini. La paura che ti serra il cuore ti spinge a uccidere i bambini e, mentre cerchi di uccidere la Vita stessa, pensi di poter vivere a lungo, se riuscirai a condurre a termine ciò che brami. Ma egli, fonte della grazia, piccolo e grande nello stesso tempo, pur giacendo nel presepio, fa tremare il tuo trono; si serve di te che non conosci i suoi disegni e libera le anime della schiavitù del demonio. Ha accolto i figli dei nemici e li ha fatti suoi figli adottivi. I bambini, senza saperlo, muoiono per Cristo, mentre i genitori piangono i martiri che muoiono. Cristo rende sui testimoni quelli che non parlano ancora. Colui che è venuto per regnare, regna in questo modo. Il liberatore incomincia già a liberare e il salvatore concede già la salvezza. Ma tu, o Erode, che tutto questo non sai, ti turbi e incrudelisci e mentre macchini ai danni di questo bambino, senza saperlo, già gli rendi omaggio. O meraviglioso dono della grazia! Quali meriti hanno avuto questi bambini per vincere in questo modo? Non parlano ancora e già confessano Cristo! Non sono ancora capaci di affrontare la lotta perché non muovono ancora le membra, e tuttavia già portano trionfanti la palma della vittoria.
</p>

<p>
<u>EVANGELIZO</u> / 2012 / San Gregorio Nisseno (ca 335-395) monaco e vescovo / Omelia sulla Natività di Cristo; Oggi comincia il mistero della Passione / “All'udire della nascita del Salvatore, il re Erode restò turbato e con lui tutta Gerusalemme” (Mt 2,3)... La mirra dei Magi prefigurava il mistero della passione: bambini appena nati sono uccisi senza pietà... Cosa significa questo infanticidio? Perché un crimine così orribile? “Un segno strano è apparso in cielo – dicono Erode e i suoi consiglieri - ; indica certamente per i magi la venuta di un altro re”. Capisci, Erode, cosa sono questi segni precursori ?  ... Se Gesù è signore delle stelle, non è forse al riparo dai tuoi attacchi? Tu credi di avere il potere di far vivere o morire, ma non hai nulla da temere da un essere così mite. Dio lo sottopone al tuo potere; perché cospirare contro di lui?... Ma abbandoniamo il lutto, “il dolore amaro di Rachele che piange i suoi figli”, perché oggi il Sole di giustizia (Ml 3,20) dissipa le tenebre del male e diffonde la sua luce su tutto il creato, lui che assume la nostra natura umana... In questa festa della natività “le porte della morte sono infrante, le barre di ferro sono spezzate” (Sal 107,16)... Poiché a causa di un uomo, Adamo, è venuta la morte; oggi a causa di un uomo viene la salvezza (Rom 5,18)... Dopo l'albero del peccato si leva l'albero della bontà, la croce... Oggi comincia il mistero della Passione.
</p>

<p>
<u>EVANGELIZO</u> / 2015 / San John Henry Newman (1801-1890) Cardinale, fondatore di una comunità religiosa, teologo / Omelia «The Mind of Little Children»; «Martiri incapaci di confessare il nome di tuo Figlio, eppure glorificati dalla sua nascita» / È veramente giusto che celebriamo la morte di questi santi innocenti, perché era proprio santa. Quando gli eventi ci avvicinano a Cristo, quando soffriamo per Cristo, è sicuramente un privilegio indicibile – qualunque sia la sofferenza, anche se sull'istante, non siamo coscienti di soffrire per lui. Neanche i bambini che Gesù ha preso in braccio potevano comprendere sull'istante di quale mirabile condiscendenza erano oggetto, eppure questa benedizione del Signore era proprio un privilegio. Nello stesso modo, il massacro dei bambini di Betlemme funge per loro da sacramento; era il pegno dell'amore del Figlio di Dio per coloro che hanno subito questa sofferenza. Quanti si sono avvicinati a lui hanno sofferto, chi più chi meno, per il fatto stesso di questo contatto, come se emanasse da lui una forza segreta che purifica e santifica le anime attraverso le pene di questo mondo. Così successe per i santi innocenti. Veramente, anche la sola presenza di Gesù funge da sacramento: ogni suo atto, ogni suo sguardo, ogni sua parola comunica la grazia a coloro che accettano di riceverli – e tanto più a coloro che accettano di divenire i suoi discepoli. Dall'inizio della Chiesa dunque un tale martirio è stato considerato una forma del battesimo, un vero battesimo di sangue, che ha la stessa efficacia sacramentale dell'acqua che rigenera. Siamo quindi invitati a considerare questi bambini dei martiri e a trarre giovamento della testimonianza della loro innocenza.
</p>

<p>
<u>EVANGELIZO</u> / 2016 / Eusebio Gallicano (5° sec.) monaco, poi vescovo / Discorso 219;  "Dov'è il re dei Giudei che è nato?" (Mt 2,2) / Il re infido Erode, ingannato dai magi, invia i suoi sbirri a Betlemme e nei dintorni a uccidere i bambini di meno di 2 anni... Ma infine non hai ottenuto nulla, crudele barbaro arrogante: puoi fare dei martiri, non puoi trovare il Cristo. Il disgraziato tiranno credeva che la venuta del Signore nostro Salvatore lo deponesse dal suo trono regale. Ma non è così. Cristo non era venuto per usurpare la gloria di altri, ma per farci dono della sua. Non era venuto per impadronirsi di un regno terrestre, ma per darci il Regno dei cieli. Non era venuto per rubare onori, ma per offrirsi a ingiurie e sevizie. Non era venuto per offrire il suo capo santo a una corona di pietre preziose, ma ad una corona di spine. Non era venuto per occupqre un trono glorioso al di sopra degli scettri, ma per essere schernito e crocifisso. Alla nascita del Signore, "Erode restò turbato e con lui tutta Gerusalemme" (Mt 2,3). Cosa c'era di straordinario, se l'empietà è turbata dalla nascita della bontà? Un uomo armato si spaventa per un bambino nato in una mangiatoia, un re orgoglioso trema davanti ad un umile bambino, chi è rivestito di porpora ha paura di un neonato avvolto in fascie... Fingeva di voler adorare colui che voleva far morire (Mt 2,8). Ma la Verità non teme le insidie della menzogna... Il tradimento non può trovare il Cristo, perché non è con la crudeltà ma con la fede che si deve cercare Dio, che vive e regna nei secoli dei secoli. Amen.
</p>

<p>
<u>EVANGELIZO</u> / 2017 / Santa Teresa Benedetta della Croce [Edith Stein] (1891-1942) carmelitana, martire, compatrona dell'Europa / Meditazione per il 6 gennaio 1941 / I Santi Innocenti, poveri come il Cristo povero / Non lontano da Stefano, il primo dei martiri, stanno i «flores Martyrum», i fiori dei martiri, i teneri germogli strappati prima di essere maturi per offrirsi da se stessi. Secondo una pia tradizione, la grazia ha anticipato il naturale sviluppo di questi bambini innocenti e ha dato loro la comprensione di quello che stava loro succedendo per renderli capaci di un dono libero di sé e assicurare loro la ricompensa riservata ai martiri. Ma anche così, non assomigliano molto al confessore della fede che ha raggiunto l'età adulta e che s'impegna con coraggio eroico per la causa di Cristo. Consegnati indifesi, assomigliano molto di più agli «agnelli condotti al macello» (Is 53,7; At 8,32). Essi sono così l'immagine della più estrema povertà. Non possiedono nessun altro bene che la loro vita. E ora pure questa viene loro presa e tutto si compie senza che oppongano resistenza. Essi attorniano la mangiatoia per mostrarci di quale natura sia la mirra che noi dobbiamo offrire al Bambino divino: chi vuole appartenergli totalmente deve consegnarsi a lui in una resa incondizionata di se stesso e abbandonarsi al volere divino come questi bambini.
</p>

<p>
<u>EVANGELIZO</u> / 2018 / Santa Teresa Benedetta della Croce [Edith Stein] (1891-1942) carmelitana, martire, compatrona dell'Europa / I santi innocenti, "compagni dell'Agnello": "Seguono l'Agnello dovunque va" (antifona d'ingresso; Ap 14,4) Non sappiamo dove il divino Bambino vuole condurci su questa terra, e non dobbiamo domandarlo prima che sia l'ora. La nostra certezza è questa: "Tutto concorre al bene di coloro che amano Dio" (Rm 8,28) e, inoltre, che le strade tracciate dal Signore conducono al di là di questa terra. Assumendo un corpo, il Creatore del genere umano ci offre la sua divinità. Dio si è fatto uomo affinché gli uomini potessero diventare figli di Dio. "O meraviglioso scambio!" (liturgia di Natale). Essere figli di Dio significa lasciarsi condurre per mano da Dio, fare la volontà di Dio e non la propria volontà, deporre nella mano di Dio ogni nostra preoccupazione e tutta la nostra speranza, non preoccuparci più di noi stessi né del nostro avvenire. Su questa base poggia la libertà e la gioia del figlio di Dio... Dio è divenuto uomo perché noi potessimo partecipare della sua vita... La natura umana che Cristo ha assunta ha reso possibile la sua sofferenza e la sua morte... Ogni uomo deve soffrire e morire; eppure, se è membro vivo del corpo di Cristo, la sua sofferenza e la sua morte ricevono una forza redentrice mediante la divinità di colui che ne è il capo... Nella notte del peccato brilla la stella di Betlemme. E sul chiarore luminoso che sgorga dal presepio, scende l'ombra della croce. La luce viene spenta nelle tenebre del Venerdì Santo, ma sorge, più brillante ancora, tale un sole di grazia, al mattino della risurrezione. Dalla croce e dalla sofferenza passa la strada del Figlio di Dio fatto carne, fino alla gloria della risurrezione. Per giungere alla gloria della risurrezione insieme con il Figlio dell'uomo, per ognuno di noi, e per l'umanità intera, la strada passa attraverso la sofferenza e la morte.
</p>

<p>
<u>EVANGELIZO</u> / 2019 / San Pietro Crisologo (ca 406-450) vescovo di Ravenna, dottore della Chiesa / Omelia 152; «In questo giorno, Signore, i santi innocenti hanno annunciato la tua gloria, non tanto con la parola, ma con la loro morte» (Colletta) / Dove porta l'invidia? (...) Il delitto compiuto oggi ce lo dimostra: la paura di un rivale per il regno terrestre riempie Erode di ansia; egli complotta di sopprimere «il re appena nato» (Mt 2,2), il re eterno; combatte il Creatore e fa uccidere degli innocenti. (...) Quale colpa avevano commesso quei bambini? Mute erano le loro lingue, nulla avevano ancor visto i loro occhi, nulla sentito le loro orecchie, nulla avevano fatto le loro mani. Hanno ricevuto la morte quando ancora non conoscevano la vita. (...) Cristo legge l'avvenire e conosce i segreti dei cuori, giudica i pensieri e scruta le intenzioni (Sal 139): perché li ha abbandonati? (...) Perché il Re del cielo appena nato non si è curato dei suoi coetanei, innocenti come lui, perché ha dimenticato le sentinelle poste accanto alla sua culla, tanto che il nemico che voleva attentare alla sua vita ha potuto sterminare l'intero esercito? Fratelli, Cristo non ha abbandonato i suoi soldati, anzi, li ha sommamente onorati dandogli di trionfare prima di vivere e di conseguire la vittoria senza dover combattere. (...) Ha voluto che possedessero il cielo piuttosto che la terra (...), li ha inviati davanti a lui come araldi. Non li ha abbandonati: ha salvato la sua avanguardia, non l'ha dimenticata. (...) Beati coloro che hanno cambiato le fatiche in riposo, i dolori in sollievo, le sofferenze in gioia. Vivono, vivono, perché vivono veramente coloro che hanno subito la morte per Cristo. (...) E beate le lacrime che le madri hanno versato per questi loro figli: hanno meritato loro la grazia del battesimo. (...) Colui che si è  degnato di nascere in una stalla conduca anche noi ai pascoli del cielo!
</p>

<p>
<u>EVANGELIZO</u> / 2020 / San Cipriano (ca 200-258) vescovo di Cartagine e martire / Lettera 58 - «Il servo non è più del suo maestro» / L’apostolo Giovanni scrive: «Chi dice di dimorare in Cristo, deve comportarsi come lui si è comportato» (1Gv 2,6); e san Paolo: «Siamo figli di Dio. E se siamo figli, siamo anche eredi: eredi di Dio, coeredi di Cristo, se veramente partecipiamo alle sue sofferenze per partecipare anche alla sua gloria» (Rm 8,16-17)… Fratelli carissimi, imitiamo Abele il giusto che per primo ha meritato il martirio per la giustizia (Gen 4,8)… imitiamo i tre giovani, Sadràch, Mesàch e Abdènego, che hanno vinto il re con la forza della loro fede (Dan 3)… I profeti a cui lo Spirito Santo aveva dato la conoscenza del futuro e gli apostoli scelti dal Signore, non ci insegnano forse col loro martirio a morire anche noi per la giustizia? La nascita di Cristo è stata subito accompagnata dal martirio a causa del suo nome di bimbi di meno di due anni; anche senza combattere, essi hanno conquistato la corona. Perché fosse chiaro che coloro che sono uccisi per Cristo sono innocenti, dei bimbi innocenti sono stati messi a morte a causa del suo nome… Sarebbe grave che un servo dal nome di cristiano non volesse soffrire quando il suo maestro, Cristo, ha sofferto per primo …! Il Figlio di Dio ha sofferto per farci figli di Dio, e i figli degli uomini non vogliono soffrire per continuare ad essere figli di Dio…? Il Signore del mondo ce lo ricorda : “Se il mondo vi odia, sappiate che prima di voi ha odiato me. Se foste del mondo, il mondo amerebbe ciò che è suo; poiché invece non siete del mondo, ma io vi ho scelti dal mondo... Ricordatevi della parola che vi ho detto: Un servo non è più grande del suo padrone” (Gv 15,18-20)… Quando combattiamo per la fede, Dio ci guarda, i suoi angeli ci guardano, Cristo ci guarda. Quale gloria, quale fortuna aver Dio che presiede alla prova e Cristo giudice quando riceveremo la corona! Allora, fratelli carissimi, raccogliamo tutte le nostre forze, prepariamoci alla lotta con anima senza colpa, fede solida e generoso coraggio.
</p>

<p>
<u>DIBRUNO</u> / Rachele piange i suoi figli e non vuole essere consolata / (1Gv 1,5; 2,2; Sal 123,2-5.7-8; Mt 2,13-18) / La profezia di Geremia è parola di consolazione. Rachele, figura, immagine, simbolo di Gerusalemme, piange perché i suoi figli sono stati condotti in esilio. Il Signore risponde che i suoi figli le saranno ridati, saranno ricondotti tra le sue mura. Il Dio d’Israele è il Creatore della vera speranza. Il pianto da Lui è trasformato in gioia grande. / In quel tempo – oracolo del Signore – io sarò Dio per tutte le famiglie d’Israele ed esse saranno il mio popolo. Così dice il Signore: Ha trovato grazia nel deserto un popolo scampato alla spada; Israele si avvia a una dimora di pace». Da lontano mi è apparso il Signore: «Ti ho amato di amore eterno, per questo continuo a esserti fedele. Ti edificherò di nuovo e tu sarai riedificata, vergine d’Israele. Di nuovo prenderai i tuoi tamburelli e avanzerai danzando tra gente in festa. Di nuovo pianterai vigne sulle colline di Samaria; dopo aver piantato, i piantatori raccoglieranno. Verrà il giorno in cui le sentinelle grideranno sulla montagna di Èfraim: “Su, saliamo a Sion, andiamo dal Signore, nostro Dio”. / Poiché dice il Signore: Innalzate canti di gioia per Giacobbe, esultate per la prima delle nazioni, fate udire la vostra lode e dite: “Il Signore ha salvato il suo popolo, il resto d’Israele”. Ecco, li riconduco dalla terra del settentrione e li raduno dalle estremità della terra; fra loro sono il cieco e lo zoppo, la donna incinta e la partoriente: ritorneranno qui in gran folla. Erano partiti nel pianto, io li riporterò tra le consolazioni; li ricondurrò a fiumi ricchi d’acqua per una strada dritta in cui non inciamperanno, perché io sono un padre per Israele, Èfraim è il mio primogenito». Ascoltate, genti, la parola del Signore, annunciatela alle isole più lontane e dite: «Chi ha disperso Israele lo raduna e lo custodisce come un pastore il suo gregge». Perché il Signore ha riscattato Giacobbe, lo ha liberato dalle mani di uno più forte di lui. Verranno e canteranno inni sull’altura di Sion, andranno insieme verso i beni del Signore, verso il grano, il vino e l’olio, i piccoli del gregge e del bestiame. Saranno come un giardino irrigato, non languiranno più. La vergine allora gioirà danzando e insieme i giovani e i vecchi. «Cambierò il loro lutto in gioia, li consolerò e li renderò felici, senza afflizioni. Nutrirò i sacerdoti di carni prelibate e il mio popolo sarà saziato dei miei beni». / Oracolo del Signore. Così dice il Signore: «Una voce si ode a Rama, un lamento e un pianto amaro: Rachele piange i suoi figli, e non vuole essere consolata per i suoi figli, perché non sono più». Dice il Signore: «Trattieni il tuo pianto, i tuoi occhi dalle lacrime, perché c’è un compenso alle tue fatiche – oracolo del Signore –: essi torneranno dal paese nemico. C’è una speranza per la tua discendenza – oracolo del Signore –: i tuoi figli ritorneranno nella loro terra. Ho udito Èfraim che si lamentava: “Mi hai castigato e io ho subito il castigo come un torello non domato. Fammi ritornare e io ritornerò, perché tu sei il Signore, mio Dio. Dopo il mio smarrimento, mi sono pentito; quando me lo hai fatto capire, mi sono battuto il petto, mi sono vergognato e ne provo confusione, perché porto l’infamia della mia giovinezza” (Ger 31,1-19). / I bambini di Betlemme sono stati tolti con crudeltà e ferocia alle loro madri. La consolazione va trovata solo nel Dio d’Israele. Lui darà loro la gloria del martirio, la palma della vittoria eterna. Le loro madri li avranno splendenti di luce divina. Essi saranno avvolti dalla gloria della risurrezione di Gesù. Il martirio per Lui è vita. / Essi erano appena partiti, quando un angelo del Signore apparve in sogno a Giuseppe e gli disse: «Àlzati, prendi con te il bambino e sua madre, fuggi in Egitto e resta là finché non ti avvertirò: Erode infatti vuole cercare il bambino per ucciderlo». Egli si alzò, nella notte, prese il bambino e sua madre e si rifugiò in Egitto, dove rimase fino alla morte di Erode, perché si compisse ciò che era stato detto dal Signore per mezzo del profeta: Dall’Egitto ho chiamato mio figlio. Quando Erode si accorse che i Magi si erano presi gioco di lui, si infuriò e mandò a uccidere tutti i bambini che stavano a Betlemme e in tutto il suo territorio e che avevano da due anni in giù, secondo il tempo che aveva appreso con esattezza dai Magi. Allora si compì ciò che era stato detto per mezzo del profeta Geremia: Un grido è stato udito in Rama, un pianto e un lamento grande: Rachele piange i suoi figli e non vuole essere consolata, perché non sono più. / Chi crede nel Dio della vera speranza non teme dinanzi ad ogni crudeltà dell’uomo verso l’uomo. Dio sempre trasformerà ogni morte inflitta dall’iniquità dell’uomo a causa della propria giustizia in vita eterna. Senza questa speranza, è la morte dello spirito. / Madre di Dio, Angeli, Santi, fate che la malvagità dell’uomo mai ci avveleni l’anima. 
</p>

<p>
<u>DIBRUNO</u> / Rachele piange i suoi figli (Mt 2,13-18) / Rachele è immagine di Gerusalemme. Essa piange perché tra i suoi figli alcuni sono morti per spada, altri per fame, altri per peste e molti altri sono stati strappati e condotti in esilio in Babilonia. Il Signore consola questa madre in pianto. Domani le asciugherà ogni lacrima. Le darà i suoi figli nella conversione e nella fedeltà all’alleanza. Per il peccato le sono stati tolti. Per la grazia e la fedeltà le vengono ridonati. Ecco la parola della profezia: “Così dice il Signore: «Una voce si ode a Rama, un lamento e un pianto amaro: Rachele piange i suoi figli, e non vuole essere consolata per i suoi figli, perché non sono più». Dice il Signore: «Trattieni il tuo pianto, i tuoi occhi dalle lacrime, perché c’è un compenso alle tue fatiche – oracolo del Signore –: essi torneranno dal paese nemico. C’è una speranza per la tua discendenza – oracolo del Signore –: i tuoi figli ritorneranno nella loro terra. Ho udito Èfraim che si lamentava: “Mi hai castigato e io ho subito il castigo come un torello non domato. Fammi ritornare e io ritornerò, perché tu sei il Signore, mio Dio. Dopo il mio smarrimento, mi sono pentito; quando me lo hai fatto capire, mi sono battuto il petto, mi sono vergognato e ne provo confusione, perché porto l’infamia della mia giovinezza” (Ger 31,15-19). Sempre il peccato toglie. Sempre la conversione e la fedeltà a Dio ridona in una maniera ancora più mirabile. Se i figli di Gerusalemme fossero rimasti a lei, avrebbe lei avuto dei figli idolatri, immorali, ingiusti. Per un momento le sono stati tolti. Ora li ha ma non più da idolatri. / Anche alle madri di Betlemme i figli sono stati tolti, non per un loro peccato e neanche per il peccato delle madri. Sono stati tolti per un orrendo peccato di stoltezza dal superbo, empio, insipiente re Erode. Questi, accecato dalla sua superbia, che sempre sfocia nell’empietà, pensava che il nato Re dei Giudei domani gli avrebbe tolto il regno. Ma Gesù non è venuto per togliere il regno a nessun re di questo mondo. Lui invece è venuto per fare ogni uomo re del suo regno di gloria e di luce eterna. Per questo peccato i figli sono stati tolti alle madri. Ma sono stati tolti solo per un momento. Il Signore li ha loro ridati rivestiti di gloria immortale. La Chiesa celebra il loro martirio. Essi sono martiri perché hanno preso il posto di Cristo Signore. Il Padre celeste permette che venga tolta la vita del corpo, ma per rivestire anima e corpo con la sua luce eterna. Il male fatto dal peccato dell’uomo viene eternamente ricompensato con una gloria che va al di là di ogni nostro merito e della stessa vita offerta a Lui, per rimanere fedeli alla sua alleanza e al suo amore. Mai il Signore rimane debitore presso qualcuno. Mai qualcuno potrà gloriarsi di aver fatto qualcosa che non sia già a Lui dovuta. La vita è del Signore fin dal primo istante del suo concepimento. / Essi erano appena partiti, quando un angelo del Signore apparve in sogno a Giuseppe e gli disse: «Àlzati, prendi con te il bambino e sua madre, fuggi in Egitto e resta là finché non ti avvertirò: Erode infatti vuole cercare il bambino per ucciderlo». Egli si alzò, nella notte, prese il bambino e sua madre e si rifugiò in Egitto, dove rimase fino alla morte di Erode, perché si compisse ciò che era stato detto dal Signore per mezzo del profeta: Dall’Egitto ho chiamato mio figlio. Quando Erode si accorse che i Magi si erano presi gioco di lui, si infuriò e mandò a uccidere tutti i bambini che stavano a Betlemme e in tutto il suo territorio e che avevano da due anni in giù, secondo il tempo che aveva appreso con esattezza dai Magi. Allora si compì ciò che era stato detto per mezzo del profeta Geremia: Un grido è stato udito in Rama, un pianto e un lamento grande: Rachele piange i suoi figli e non vuole essere consolata, perché non sono più. / La storia non va guardata mai con gli occhi del tempo e peggio con gli occhi del peccato. Essa va guardata con gli occhi dell’eternità e della luce che viene a noi dallo Spirito Santo. Guardare la storia dal tempo o dal peccato provoca in noi reazioni di stoltezza e di grande insipienza. Porta anche a giudicare e a condannare. Guardata invece con gli occhi dello Spirito Santo e dell’eternità, ci si consegna alla divina volontà e si adora il suo mistero. La storia è il mistero dato all’uomo. Essa può essere condotta nella gioia eterna o nella perdizione per sempre. Questi bambini, morti innocenti per causa della stoltezza di un re, hanno portato la loro storia nella beatitudine eterna. Erode nella sua stoltezza ha portato invece la storia nella tenebre e nella perdizione. / Madre di Dio, Angeli, Santi, guidateci a portare la nostra vita nelle dimore eterne. 
</p>

<p>
<u>DIBRUNO</u> / 2020 / Rachele piange i suoi figli  (Mt 2,13-18) / La profezia di Geremia, citata dall’Evangelista Matteo, è la chiave di lettura e di comprensione della strage dei bambini innocenti operata dall’empio re Erode. Il Signore per mezzo del suo profeta rivela al suo popolo che è Lui il creatore della vera speranza, perché è Lui il creatore della salvezza del suo popolo. Con Lui e per Lui nessun sangue innocente è sparso invano. Ogni sangue innocente è seme di salvezza per i molti. Quello versato dai bambini innocenti è vero sangue innocente e creatore nel mondo di salvezza, perché è stato sparso per Cristo. È vero sangue di Cristo Gesù. «Ti ho amato di amore eterno, per questo continuo a esserti fedele. Ti edificherò di nuovo e tu sarai riedificata, vergine d’Israele. Di nuovo prenderai i tuoi tamburelli e avanzerai danzando tra gente in festa. Di nuovo pianterai vigne sulle colline di Samaria; dopo aver piantato, i piantatori raccoglieranno. Verrà il giorno in cui le sentinelle grideranno sulla montagna di Èfraim: “Su, saliamo a Sion, andiamo dal Signore, nostro Dio”. Poiché dice il Signore: Innalzate canti di gioia per Giacobbe, esultate per la prima delle nazioni, fate udire la vostra lode e dite: “Il Signore ha salvato il suo popolo, il resto d’Israele”.  Ecco, li riconduco dalla terra del settentrione e li raduno dalle estremità della terra; fra loro sono il cieco e lo zoppo, la donna incinta e la partoriente: ritorneranno qui in gran folla. Erano partiti nel pianto, io li riporterò tra le consolazioni; li ricondurrò a fiumi ricchi d’acqua per una strada dritta in cui non inciamperanno, perché io sono un padre per Israele, Èfraim è il mio primogenito». Ascoltate, genti, la parola del Signore, annunciatela alle isole più lontane e dite: «Chi ha disperso Israele lo raduna e lo custodisce come un pastore il suo gregge». Perché il Signore ha riscattato Giacobbe, lo ha liberato dalle mani di uno più forte di lui. Verranno e canteranno inni sull’altura di Sion, andranno insieme verso i beni del Signore, verso il grano, il vino e l’olio, i piccoli del gregge e del bestiame. Saranno come un giardino irrigato, non languiranno più. La vergine allora gioirà danzando e insieme i giovani e i vecchi. «Cambierò il loro lutto in gioia, li consolerò e li renderò felici, senza afflizioni. Nutrirò i sacerdoti di carni prelibate e il mio popolo sarà saziato dei miei beni». Oracolo del Signore. Così dice il Signore: «Una voce si ode a Rama, un lamento e un pianto amaro: Rachele piange i suoi figli, e non vuole essere consolata per i suoi figli, perché non sono più». Dice il Signore: «Trattieni il tuo pianto, i tuoi occhi dalle lacrime, perché c’è un compenso alle tue fatiche – oracolo del Signore –: essi torneranno dal paese nemico. C’è una speranza per la tua discendenza – oracolo del Signore –: i tuoi figli ritorneranno nella loro terra (Ger 31,1-17). C’è un compenso per questo sangue innocente. Il compenso è la salvezza di molti, perché vero sangue di Cristo Signore. Chi aggiunge sangue al sangue di Cristo porta la salvezza nel mondo. / Essi erano appena partiti, quando un angelo del Signore apparve in sogno a Giuseppe e gli disse: «Àlzati, prendi con te il bambino e sua madre, fuggi in Egitto e resta là finché non ti avvertirò: Erode infatti vuole cercare il bambino per ucciderlo». Egli si alzò, nella notte, prese il bambino e sua madre e si rifugiò in Egitto, dove rimase fino alla morte di Erode, perché si compisse ciò che era stato detto dal Signore per mezzo del profeta: Dall’Egitto ho chiamato mio figlio. Quando Erode si accorse che i Magi si erano presi gioco di lui, si infuriò e mandò a uccidere tutti i bambini che stavano a Betlemme e in tutto il suo territorio e che avevano da due anni in giù, secondo il tempo che aveva appreso con esattezza dai Magi. Allora si compì ciò che era stato detto per mezzo del profeta Geremia: Un grido è stato udito in Rama, un pianto e un lamento grande: Rachele piange i suoi figli e non vuole essere consolata, perché non sono più. / Dinanzi ad ogni dolore, ogni sofferenza, ogni strage di innocenti, ogni morte ingiusta, o ci lasciamo illuminare dalle parole della rivelazione, oppure il dolore consumerà la nostra vita, ma senza portare alcun frutto di salvezza. Ecco perché tutto deve essere vissuto dalla fede, nella fede che diviene sempre più vera in noi. Oggi mancando la fede nei cuori di molti, ci si priva della stessa vita ritenendo il dolore inutile sofferenza. / Madre della Redenzione, Angeli, Santi, liberate i cristiani da tanta stoltezza e cecità. 
</p>

<p>
<u>SILVESTRINI</u> / 2020 / Un grido è stato udito in Rama... È molto significativa la festa di oggi. Si ode un pianto ed un lamento ed è il pianto straziato di madri alle quali vengono strappati via i propri figli in tenera età che vengono poi barbaramente trucidati. Una storia senza fine. È la festa degli innocenti di tutti i tempi uccisi con Cristo e per Cristo, immedesimati con Lui nel martirio e assunti con lui nella gloria dei santi.. Davvero il Verbo incarnato, il salvatore dl mondo, ha coinvolto e coinvolge ancora nella sua passione tutti i dolori del mondo, tutte le vittime innocenti. Già un salmista, prima della venuta del Signore, affermava: "le mie lacrime nell'otre tuo raccogli". Una storia che non finisce mai di stupirci e di inquietarci: il dolore e le sofferenze umane assunte a valore salvifico come quelle di Cristo. Per questo Sant'Agostino asseriva che bisogna che aggiungiamo del nostro ai patimenti di Cristo. Queste realtà, intrise di mistero e pregnanti di umane realtà, ci aiutano a leggere in modo diverso la storia del mondo e la nostra storia personale. Apre una squarcio sulla tremenda realtà del dolore umano e soprattutto sul dolore dell'innocente, quello che maggiormente ci turba e ci sconvolge. Pur restando un mistero, ora possiamo comprendere, alla luce di Cristo e di tutta la storia della sua chiesa che la sofferenza e il martirio ci innestano a lui nella croce e nella gloria.
</p>

<p>
<u>LOYOLA</u> / Da una parte, il sogno di Giuseppe e il compimento di una profezia: l’“irrazionalità” che porta al senso più profondo. Dall’altra la bruta violenza di Erode e la morte di bambini innocenti: la mancanza di ogni senso. Giuseppe è l’uomo del silenzio. Ancora una volta consegna i suoi pensieri, “profondi come le notti d’Oriente”, all’eloquenza dei gesti, più che alle parole. Ma soprattutto, Giuseppe è uomo nella storia. Giuseppe è un uomo pratico: intuisce il rischio che quel bambino innocente, a lui affidato, avrebbe corso e lo porta in salvo, lasciando a Dio il compito di salvare gli altri. Sapeva di non potere altro. Chiediamo a Giuseppe di insegnarci ad avere la sua sapienza nel prenderci cura di quella porzione di Regno che ci è stata affidata. Lasciando al Signore il compito di portare salvezza laddove apparentemente vi è solo male ingiusto e privo di senso. Ti capita di vivere in luoghi, circostanze, relazioni di cui non riesci a trovare il senso? Cosa provi quando ti ci trovi? In quali luoghi della tua quotidianità puoi annunciare la salvezza? Quali innocenti, vittime dell’ingiustizia, vuoi affidare oggi al Signore? (Matteo Palma)
</p>

<p>
<u>LOYOLA</u> / Poco tempo è passato dalla nascita del bambino Gesù ed è già tempo di migrare per la famiglia di Nazareth: la paranoica paura del re Erode ha trasformato l’esercizio del potere nel male più efferato. A vegliare su Gesù e Maria c’è Giuseppe, uomo capace di riconoscere anche nelle difficoltà la voce di Dio e da questa lasciarsi guidare. Giuseppe ha imparato a fidarsi di Dio e così, non senza dubbi o fragilità, dirige i suoi passi verso il progetto che gli è a poco a poco svelato. Giuseppe e Maria hanno fatto esperienza nella loro vita di questa presenza che salva e insieme la accolgono e la seguono. Oggi ci viene mostrata anche un’altra possibilità: Erode, accecato dalla paura di perdere il suo potere e la sua ricchezza, semina morte. Erode è anche lui figlio del Dio della vita ma davanti alla luce preferisce le tenebre. Donaci, Signore, la grazia di riconoscerti e lasciarci guidare da Te. / Come esercito il potere che mi è stato dato? In quale occasione ho sperimentato una chiusura che mi ha portato a scelte sbagliate? Quale passo mi sento chiamato a compiere oggi? (Anna Laura Lucchi Filippo Zalambani)
</p>

<p>
<u>LOYOLA</u> / La storia della salvezza è una storia intrisa di sangue: lo è da Abramo fino a Gesù e, come ci viene mostrato oggi, continua anche dopo la nascita del Salvatore. Anzi, terribile a credersi, è proprio questo evento a generare il più efferato degli omicidi. Davanti a questo dolore, il nostro cuore ma anche la nostra mente dubita. È il male l’ultima parola del mondo o c’è ancora speranza? Il Creatore ha preferito farsi debole ed indifeso, affidando a noi la scelta: lasciarsi sopraffare da questo male così inspiegabile ed incontrollabile o dare seguito a quella gioia che è nata nel nostro cuore la notte di Natale? / Quale mio dubbio di fede affido al Signore, oggi? Quale gioia riconosco nel mio cuore? In quale luogo della mia vita trovo ancora una ragione per sperare? (Anna Laura Lucchi Filippo Zalambani)
</p>

<p>
<u>BOSE</u> / Santi innocenti / Con la nascita di Cristo ha avuto inizio anche il martirio dei bambini, dato che quelli che furono uccisi per il suo nome avevano due anni o ancor meno di due anni (Mt 2,16-18). L'età che non era ancora adatta alla lotta, lo fu alla corona. Furono uccisi per il nome di Cristo dei bambini innocenti; risultò così chiaro che sono innocenti quelli che vengono uccisi a causa di Cristo. È stato dimostrato con questo che nessuno è al riparo dal rischio della persecuzione, dal momento che vi sono stati simili martiri. Ma è cosa grave che un servo che porta il nome di cristiano non voglia soffrire quando il Signore per primo ha sofferto e che non vogliamo soffrire per i nostri peccati quando il Signore, senza avere peccato, ha sofferto per noi. Il Figlio di Dio ha sofferto per fare di noi i figli di Dio e il figlio dell'uomo non accetta di soffrire per continuare a essere figlio di Dio?! ... Fratelli amatissimi, sarà grande e bello il giorno in cui il Signore passerà in rassegna il suo popolo. Di quale gloria sarai avvolto e quanto grande sarà la tua gioia quando ti sarà concesso di vedere Dio, di ricevere l'onore di partecipare alla gioia della salvezza e della luce insieme a Cristo, tuo Signore e tuo Dio, di poter incontrare Abramo, Isacco e Giacobbe e tutti i patriarchi, i profeti e gli apostoli, e i martiri, e di partecipare alla gioia dell'immortalità donata nel regno dei cieli insieme ai giusti e agli amici di Dio, di gustare nel regno cose che occhio non vide né orecchio udì né mai entrarono in cuore di uomo (1Cor 2, 9). L'Apostolo infatti preannuncia che riceveremo ricompense più grandi a confronto di ciò che qui facciamo o soffriamo, quando afferma: Le sofferenze del momento presente non sono paragonabili alla gloria futura che dovrà essere rivelata in noi (Rm 8,18). Quando tutto ciò si manifesterà, quando la luce divina risplenderà su di noi, allora conosceremo la gioia e la beatitudine per aver ricevuto l'onore della bontà del Signore. (Cipriano di Cartagine, Lettere 58,6.10) 
</p>

<p>
<u>FEGF</u> / Discorsi sulla Natività di Cristo; Oggi inizia il mistero della Passione di San Gregorio Nisseno nel quarto secolo / “All’udire la notizia della nascita del Salvatore, Erode restò turbato e con lui tutta Gerusalemme” (Mt 2,2)... È il mistero della Passione già prefigurato dalla mirra dei magi; dei bambini sono massacrati senza pietà... Cosa significa tale carneficina?  Perché osare un così orrendo crimine? “ È perché, dicono Erode e i suoi consiglieri, uno strano segno è apparso nel cielo; questo segno indica con sicurezza ai magi  la venuta di un altro re”. Sei in grado di comprendere cosa siano questi segni premonitori? ... Se Gesù è Signore degli astri, non è forse fuori della portata dei tuoi attacchi? Credi di avere il potere di fare vivere o morire, ma non hai nulla da temere da qualcuno che é così mite. Dio lo sottomette al tuo potere; perché cospirare contro di lui?... Ma lasciamo il lutto, “il lamento di Rachele che piange i suoi figli” – perché oggi il Sole di giustizia (Mal 3,20) dissipa le tenebre del male e diffonde la sua luce su tutta la natura, lui che ha assunto la nostra natura umana... In questa festa della Natività, “le porte di bronzo sono infrante, le barre di ferro sono spezzate” (Sal 107,16); oggi “le porte della giustizia sono aperte” (Sal 118,19)... Infatti a causa di un uomo, Adamo, è venuta la morte; oggi per l’opera  di un uomo viene la salvezza (Rm 5,18)... Dopo l’albero del peccato si erge l’albero della bontà, cioè la croce... Oggi inizia il mistero della Passione.
</p>

<p>
<u>FEGF</u> / Stanno davanti all’Agnello e contemplano la sua gloria di S. Beda il venerabile nel VIII sec. / Fratelli carissimi, la lettura del vangelo sulla preziosa morte degli Innocenti, martiri di Cristo, è per noi sacra, e richiama alla nostra mente la morte gloriosa di tutti i martiri. Che gl’Innocenti siano stati uccisi da bambini ha per noi un significato: alla gloria del martirio si giunge attraverso l’umiltà e non può dare la vita per Cristo se non il convertito che sia diventato come un bambino. Per questo, fratelli carissimi, è necessario nella festività di oggi, venerando le primizie dei martiri, riflettere attentamente sulla festa che di tutti i martiri si fa in cielo; seguendo per quanto possiamo le loro orme, cerchiamo di partecipare anche noi al loro gaudio. L’Apostolo ci assicura che come siamo partecipi delle loro sofferenze così lo saremo anche della loro consolazione. E non deploriamo la loro morte, ma piuttosto rallegriamoci, perché hanno ricevuto la palma meritata. Quando ognuno di loro morì fra i tormenti, Rachele, cioè la Madre Chiesa, li accompagnò con lutto e lacrime; ma la Gerusalemme celeste, che è madre di tutti noi, con segni di gioia li accolse subito dalla terra, e li introdusse nella gloria del loro Signore, perché ricevessero da lui la corona. Per questo Giovanni dice che “stavano davanti al trono e davanti all’Agnello, avvolti in vesti candide, e portavano palme nelle mani” (Ap 7, 9). Ora stanno in piedi davanti al trono di Dio cinti delle loro corone, essi che dapprima giacquero, schiacciati dalla sofferenza, davanti al seggio dei giudici terreni. Stanno alla presenza dell’Agnello e non potranno mai essere esclusi per alcun motivo dalla contemplazione della sua gloria, come quaggiù neppure i supplizi potevano distoglierli dall’amore per lui.
</p>


<hr>

<h5>HOMILY</h5>

<p>
<a href="file:///D:/MULO/HomilyVoice" title="HomilyVoice" class="file">HomilyVoice</a>
</p>

<p>
LUNEDÌ 28 DICEMBRE – OTTAVA DI NATALE
</p>

<p>
PRIMA LETTURA<br>
Dio è luce eterna. Abita in una luce inaccessibile. Cammina nella sua luce divina ed eterna. La sua è luce di amore, verità, giustizia, misericordia, perdono, riconciliazione, divina santità.<br>
Così parla l’Apostolo Paolo del nostro Dio e della sua luce inaccessibile nella quale abita:<br>
Davanti a Dio, che dà vita a tutte le cose, e a Gesù Cristo, che ha dato la sua bella testimonianza davanti a Ponzio Pilato, <br>
ti ordino di conservare senza macchia e in modo irreprensibile il comandamento, fino alla manifestazione del Signore nostro Gesù Cristo, <br>
che al tempo stabilito sarà a noi mostrata da Dio, il beato e unico Sovrano, il Re dei re e Signore dei signori,<br>
il solo che possiede l’immortalità e abita una luce inaccessibile: nessuno fra gli uomini lo ha mai visto né può vederlo. A lui onore e potenza per sempre. Amen (1Tm 6,13-16). <br>
Se il nostro Dio è luce, chi cammina con Lui – ogni discepolo di Cristo Gesù deve camminare con Lui, allo stesso modo che ogni pecora cammina dietro il suo pastore – è obbligato ad essere luce. <br>
Se dice di camminare con Cristo Gesù, suo Dio e Signore, suo Pastore e Guida, suo Maestro e Redentore, ed è nelle tenebre, è un bugiardo e non mette in pratica la sua Parola.<br>
Essere Luce in Cristo Luce è essenza e missione di ogni discepolo di Gesù.<br>
Voi siete il sale della terra; ma se il sale perde il sapore, con che cosa lo si renderà salato? A null’altro serve che ad essere gettato via e calpestato dalla gente.<br>
Voi siete la luce del mondo; non può restare nascosta una città che sta sopra un monte, né si accende una lampada per metterla sotto il moggio, ma sul candelabro, e così fa luce a tutti quelli che sono nella casa. <br>
Così risplenda la vostra luce davanti agli uomini, perché vedano le vostre opere buone e rendano gloria al Padre vostro che è nei cieli (Mt 5,13-16). <br>
Isaia è il profeta della luce. Dio è luce e il popolo del Signore non solo deve camminare nella luce, di luce anche deve rivestirsi. <br>
Alla fine dei giorni, il monte del tempio del Signore sarà saldo sulla cima dei monti e s’innalzerà sopra i colli, e ad esso affluiranno tutte le genti.<br>
Verranno molti popoli e diranno: «Venite, saliamo sul monte del Signore, al tempio del Dio di Giacobbe, perché ci insegni le sue vie e possiamo camminare per i suoi sentieri».<br>
Poiché da Sion uscirà la legge e da Gerusalemme la parola del Signore. Egli sarà giudice fra le genti e arbitro fra molti popoli. Spezzeranno le loro spade e ne faranno aratri, delle loro lance faranno falci; una nazione non alzerà più la spada contro un’altra nazione, non impareranno più l’arte della guerra.<br>
Casa di Giacobbe, venite, camminiamo nella luce del Signore (Is 2,2-5).<br>
Àlzati, rivestiti di luce, perché viene la tua luce, la gloria del Signore brilla sopra di te. <br>
Poiché, ecco, la tenebra ricopre la terra, nebbia fitta avvolge i popoli; ma su di te risplende il Signore, la sua gloria appare su di te.<br>
Cammineranno le genti alla tua luce, i re allo splendore del tuo sorgere (Is 60,1-3).<br>
Così anche l’Apostolo Paolo esorta i discepoli di Gesù:<br>
Nessuno vi inganni con parole vuote: per queste cose infatti l’ira di Dio viene sopra coloro che gli disobbediscono. Non abbiate quindi niente in comune con loro.<br>
Un tempo infatti eravate tenebra, ora siete luce nel Signore. Comportatevi perciò come figli della luce; ora il frutto della luce consiste in ogni bontà, giustizia e verità. Cercate di capire ciò che è gradito al Signore. <br>
Non partecipate alle opere delle tenebre, che non danno frutto, ma piuttosto condannatele apertamente. Di quanto viene fatto da costoro in segreto è vergognoso perfino parlare, mentre tutte le cose apertamente condannate sono rivelate dalla luce: tutto quello che si manifesta è luce. <br>
Per questo è detto: «Svégliati, tu che dormi, risorgi dai morti e Cristo ti illuminerà».<br>
Fate dunque molta attenzione al vostro modo di vivere, comportandovi non da stolti ma da saggi, facendo buon uso del tempo, perché i giorni sono cattivi. <br>
Non siate perciò sconsiderati, ma sappiate comprendere qual è la volontà del Signore. <br>
E non ubriacatevi di vino, che fa perdere il controllo di sé; siate invece ricolmi dello Spirito, intrattenendovi fra voi con salmi, inni, canti ispirati, cantando e inneggiando al Signore con il vostro cuore, rendendo continuamente grazie per ogni cosa a Dio Padre, nel nome del Signore nostro Gesù Cristo (Ef 5,6-20). <br>
Il cristiano deve camminare nella luce divenendo lui stesso luce. Diviene luce dimorando nella Luce che è Gesù Signore.<br>
È verità che mai il discepolo di Gesù dovrà dimenticare: i popoli cammineranno nella luce del Signore, camminando nella luce del cristiano. Se il cristiano è tenebra, per lui nessun popolo potrà camminare nella luce del Signore.<br>
Il Padre è Luce eterna invisibile. Cristo Gesù, Luce eterna dalla Luce eterna del Padre, per generazione eterna, facendosi carne è divenuto Luce eterna visibile. Ora però è divenuto anche Lui, da Luce eterna incarnata, Luce eterna risorta invisibile.<br>
Come faranno oggi i popoli a camminare nella luce del Signore, se la Luce eterna è divenuta Luce invisibile?<br>
Potranno camminare nella luce che è il discepolo di Gesù. Il discepolo, divenendo in Cristo Luce eterna visibile di Cristo, rimanendo Luce eterna visibile di Cristo, permetterà ai popoli di camminare nella Luce del Signore. Sempre però rimanendo lui Luce da Luce, Luce nella Luce. 
</p>

<p>
LEGGIAMO 1Gv 1,5-2,2<br>
Questo è il messaggio che abbiamo udito da lui e che noi vi annunciamo: Dio è luce e in lui non c’è tenebra alcuna. <br>
Se diciamo di essere in comunione con lui e camminiamo nelle tenebre, siamo bugiardi e non mettiamo in pratica la verità. <br>
Ma se camminiamo nella luce, come egli è nella luce, siamo in comunione gli uni con gli altri, e il sangue di Gesù, il Figlio suo, ci purifica da ogni peccato.<br>
Se diciamo di essere senza peccato, inganniamo noi stessi e la verità non è in noi. <br>
Se confessiamo i nostri peccati, egli è fedele e giusto tanto da perdonarci i peccati e purificarci da ogni iniquità. <br>
Se diciamo di non avere peccato, facciamo di lui un bugiardo e la sua parola non è in noi.<br>
Figlioli miei, vi scrivo queste cose perché non pecchiate; ma se qualcuno ha peccato, abbiamo un Paràclito presso il Padre: Gesù Cristo, il giusto. <br>
È lui la vittima di espiazione per i nostri peccati; non soltanto per i nostri, ma anche per quelli di tutto il mondo.<br>
Gesù è vittima di espiazione per i nostri peccati. Ecco come questa verità viene annunciata dall’Apostolo Paolo:<br>
L’amore del Cristo infatti ci possiede; e noi sappiamo bene che uno è morto per tutti, dunque tutti sono morti. <br>
Ed egli è morto per tutti, perché quelli che vivono non vivano più per se stessi, ma per colui che è morto e risorto per loro. <br>
Cosicché non guardiamo più nessuno alla maniera umana; se anche abbiamo conosciuto Cristo alla maniera umana, ora non lo conosciamo più così. <br>
Tanto che, se uno è in Cristo, è una nuova creatura; le cose vecchie sono passate; ecco, ne sono nate di nuove.<br>
Tutto questo però viene da Dio, che ci ha riconciliati con sé mediante Cristo e ha affidato a noi il ministero della riconciliazione. <br>
Era Dio infatti che riconciliava a sé il mondo in Cristo, non imputando agli uomini le loro colpe e affidando a noi la parola della riconciliazione. <br>
In nome di Cristo, dunque, siamo ambasciatori: per mezzo nostro è Dio stesso che esorta. Vi supplichiamo in nome di Cristo: lasciatevi riconciliare con Dio. <br>
Colui che non aveva conosciuto peccato, Dio lo fece peccato in nostro favore, perché in lui noi potessimo diventare giustizia di Dio (2Cor 5,14-21). <br>
Se Cristo Gesù è vittima di espiazione per i nostri peccati, ognuno di noi deve lasciarsi redimere da Lui. Non vi sono altri Redentori dati a noi dal Padre.<br>
Oggi questa fede va innalzata sul candelabro della vera evangelizzazione. Una evangelizzazione che è priva di questa verità, di certo è evangelizzazione non solo vana, quanto anche falsa.<br>
Lettura del  Vangelo<br>
L’Evangelista Matteo, sempre sorretto e mosso dallo Spirito Santo, sempre custodito nella sua ispirazione divinamente puntuale, legge ogni più piccolo elemento della vita di Gesù Signore come vero compimento delle antiche profezie.<br>
Cosa è l’Antico Testamento per lo Spirito Santo e di conseguenza anche per l’Evangelista Matteo?<br>
È una miniera di figure la cui realtà, verità, pienezza di compimento è Cristo Gesù. <br>
Tutto il popolo del Signore diviene così figura di Gesù Signore. Anche l’uscita del popolo di Dio dall’Egitto è figura di Cristo Gesù che esce dall’Egitto dopo essersi in esso rifugiato per sfuggire alla cattiveria omicida di Erode. <br>
Quando Israele era fanciullo, io l’ho amato e dall’Egitto ho chiamato mio figlio.<br>
Ma più li chiamavo, più si allontanavano da me; immolavano vittime ai Baal, agli idoli bruciavano incensi.<br>
A Èfraim io insegnavo a camminare tenendolo per mano, ma essi non compresero che avevo cura di loro.<br>
Io li traevo con legami di bontà, con vincoli d’amore, ero per loro come chi solleva un bimbo alla sua guancia, mi chinavo su di lui per dargli da mangiare (Os 11,1-4). <br>
Gesù esce dall’Egitto, ma non vive come il suo popolo. Vive invece la purissima verità di quella liberazione, perché vive di purissima obbedienza al Padre suo. <br>
Anche l’Apostolo Paolo vede Cristo Gesù in tutti i segni compiutisi dal giorno della liberazione fino all’ingresso nella terra promessa.<br>
Non voglio infatti che ignoriate, fratelli, che i nostri padri furono tutti sotto la nube, tutti attraversarono il mare, tutti furono battezzati in rapporto a Mosè nella nube e nel mare, tutti mangiarono lo stesso cibo spirituale, <br>
tutti bevvero la stessa bevanda spirituale: bevevano infatti da una roccia spirituale che li accompagnava, e quella roccia era il Cristo. Ma la maggior parte di loro non fu gradita a Dio e perciò furono sterminati nel deserto.<br>
Ciò avvenne come esempio per noi, perché non desiderassimo cose cattive, come essi le desiderarono. Non diventate idolatri come alcuni di loro, secondo quanto sta scritto: Il popolo sedette a mangiare e a bere e poi si alzò per divertirsi. <br>
Non abbandoniamoci all’impurità, come si abbandonarono alcuni di loro e in un solo giorno ne caddero ventitremila. Non mettiamo alla prova il Signore, come lo misero alla prova alcuni di loro, e caddero vittime dei serpenti. Non mormorate, come mormorarono alcuni di loro, e caddero vittime dello sterminatore. <br>
Tutte queste cose però accaddero a loro come esempio, e sono state scritte per nostro ammonimento, di noi per i quali è arrivata la fine dei tempi. Quindi, chi crede di stare in piedi, guardi di non cadere. <br>
Nessuna tentazione, superiore alle forze umane, vi ha sorpresi; Dio infatti è degno di fede e non permetterà che siate tentati oltre le vostre forze ma, insieme con la tentazione, vi darà anche il modo di uscirne per poterla sostenere (1Cor 10,1-13). <br>
Cristo Gesù invece fu fedelissimo in obbedienza al Padre suo. 
</p>

<p>
LEGGIAMO IL TESTO DI Mt 2,13-18<br>
Essi erano appena partiti, quando un angelo del Signore apparve in sogno a Giuseppe e gli disse: «Àlzati, prendi con te il bambino e sua madre, fuggi in Egitto e resta là finché non ti avvertirò: Erode infatti vuole cercare il bambino per ucciderlo».<br>
Egli si alzò, nella notte, prese il bambino e sua madre e si rifugiò in Egitto, dove rimase fino alla morte di Erode, perché si compisse ciò che era stato detto dal Signore per mezzo del profeta: Dall’Egitto ho chiamato mio figlio.<br>
Quando Erode si accorse che i Magi si erano presi gioco di lui, si infuriò e mandò a uccidere tutti i bambini che stavano a Betlemme e in tutto il suo territorio e che avevano da due anni in giù, secondo il tempo che aveva appreso con esattezza dai Magi. <br>
Allora si compì ciò che era stato detto per mezzo del profeta Geremia: <br>
Un grido è stato udito in Rama, un pianto e un lamento grande: Rachele piange i suoi figli e non vuole essere consolata, perché non sono più.  <br>
Betlemme piange per la perdita dei suoi figli. La profezia di Geremia non è però solo di lutto, lamento, pianto soltanto.<br>
C’è il momento del pianto e del dolore, ma poi c’è anche la speranza, la gioia del ritorno degli esiliati in Sion.<br>
Così dice il Signore: «Una voce si ode a Rama, un lamento e un pianto amaro: Rachele piange i suoi figli, e non vuole essere consolata per i suoi figli, perché non sono più».<br>
Dice il Signore: «Trattieni il tuo pianto, i tuoi occhi dalle lacrime, perché c’è un compenso alle tue fatiche – oracolo del Signore –: essi torneranno dal paese nemico.<br>
C’è una speranza per la tua discendenza – oracolo del Signore –: i tuoi figli ritorneranno nella loro terra.<br>
Ho udito Èfraim che si lamentava: “Mi hai castigato e io ho subito il castigo come un torello non domato. Fammi ritornare e io ritornerò, perché tu sei il Signore, mio Dio.<br>
Dopo il mio smarrimento, mi sono pentito; quando me lo hai fatto capire, mi sono battuto il petto, mi sono vergognato e ne provo confusione, perché porto l’infamia della mia giovinezza”.<br>
Non è un figlio carissimo per me Èfraim, il mio bambino prediletto? Ogni volta che lo minaccio, me ne ricordo sempre con affetto. Per questo il mio cuore si commuove per lui e sento per lui profonda tenerezza». Oracolo del Signore.<br>
Pianta dei cippi, metti paletti indicatori, ricorda bene il sentiero, la via che hai percorso. Ritorna, vergine d’Israele, ritorna alle tue città.<br>
Fino a quando andrai vagando, figlia ribelle? Poiché il Signore crea una cosa nuova sulla terra: la donna circonderà l’uomo! (Ger 31,15-22). <br>
C’è il lutto a causa della cattiveria di Erode. Ma oggi c’è la gioia eterna di quanti sono stati trucidati dall’empio re.<br>
Oggi la Chiesa celebra il loro martirio. Celebra la loro vita nella luce eterna di Cristo, nella Gerusalemme del cielo.<br>
Questi bambini furono sottratti alle loro madri. Ora il Signore li consegna loro avvolti di vita e di luce eterna.<br>
È il mistero della profezia che si compie in ogni martirio cristiano. Questo vale anche per la Vergine Maria.<br>
Anche a Lei Cristo Gesù fu sottratto dall’empia religione e dalla cattiva e pessima politica, incapace di rendere giustizia al Giusto.<br>
Poi però il Signore ridiede il Figlio alla Madre trasformato in Luce e Vita eterna, Glielo ridiede rivestito di gloria divina.<br>
Le viene sottratto come servo del Signore, le viene restituito nelle vesti di Signore della storia e di Principe dei re della terra.<br>
Le profezie sono un vero mistero. La verità contenuta in esse solo il Signore la conosce e solo il Signore la compie.<br>
Tutto il Vangelo è per noi profezia. Conosceremo la verità racchiusa in esso quando esso si compirà nella nostra vita.<br>
È la nostra vita la spiegazione del Vangelo, purché lo viviamo in purezza di ascolto e con immediata obbedienza.<br>
Madre tutta consacrata al Signore, ottienici la grazia di una obbedienza sempre piena come la tua.<br>
Aiuteremo il mondo a camminare nella Luce del Signore, illuminandolo e guidandolo con la nostra Luce. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
