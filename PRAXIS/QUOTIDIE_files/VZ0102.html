<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>VERBUM</h1>-->
<h1>VERBUM</h1>

<p>
<u>HODIE</u> / 2 gennaio, Memoria Santi Basilio Magno e Gregorio Nazianzeno.
</p>

<p>
<u>ANTIFONA</u> / I popoli parlino della sapienza dei santi, e l’assemblea ne celebri la lode; il loro nome vivrà per sempre. (Sir 44,15.14)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. Signore Pietà, Cristo pietà.
</p>

<p>
<u>COLLETTA</u> / O Dio, che hai illuminato la tua Chiesa con gli esempi e gli insegnamenti dei santi vescovi Basilio e Gregorio, donaci uno spirito umile per conoscere la tua verità e attuarla fedelmente nella carità fraterna. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Quello che avete udito da principio rimanga in voi</b> / Dalla prima lettera di san Giovanni apostolo. (1Gv 2,22-28) / Figlioli, chi è il bugiardo se non colui che nega che Gesù è il Cristo? L'anticristo è colui che nega il Padre e il Figlio. Chiunque nega il Figlio, non possiede nemmeno il Padre; chi professa la sua fede nel Figlio possiede anche il Padre. Quanto a voi, quello che avete udito da principio rimanga in voi. Se rimane in voi quello che avete udito da principio, anche voi rimarrete nel Figlio e nel Padre. E questa è la promessa che egli ci ha fatto: la vita eterna. Questo vi ho scritto riguardo a coloro che cercano di ingannarvi. E quanto a voi, l'unzione che avete ricevuto da lui rimane in voi e non avete bisogno che qualcuno vi istruisca. Ma, come la sua unzione vi insegna ogni cosa ed è veritiera e non mentisce, così voi rimanete in lui come essa vi ha istruito. E ora, figlioli, rimanete in lui, perché possiamo avere fiducia quando egli si manifesterà e non veniamo da lui svergognati alla sua venuta. / Parola di Dio.
</p>

<p>
<u>PSALMUS</u> / (Sal 97) <b>Tutta la terra ha veduto la salvezza del Signore</b> / Cantate al Signore un canto nuovo, perché ha compiuto meraviglie. Gli ha dato vittoria la sua destra e il suo braccio santo. / Il Signore ha fatto conoscere la sua salvezza, agli occhi delle genti ha rivelato la sua giustizia. Egli si è ricordato del suo amore, della sua fedeltà alla casa d'Israele. / Tutti i confini della terra hanno veduto la vittoria del nostro Dio. Acclami il Signore tutta la terra, gridate, esultate, cantate inni!
</p>

<p>
<u>ALLELUIA</u> / Alleluia, Alleluia / Dio, che molte volte e in diversi modi nei tempi antichi aveva parlato ai padri per mezzo dei profeti, ultimamente, in questi giorni, ha parlato a noi per mezzo del Figlio. (Eb 1,1-2) / Alleluia.
</p>

<p>
<u>VANGELO</u> / <b>Dopo di me verrà uno che è prima di me</b> / Dal Vangelo secondo  Giovanni (Gv 1,19-28) / Questa è la testimonianza di Giovanni, quando i Giudei gli inviarono da Gerusalemme sacerdoti e levìti a interrogarlo: «Tu, chi sei?». Egli confessò e non negò. Confessò: «Io non sono il Cristo». Allora gli chiesero: «Chi sei, dunque? Sei tu Elìa?». «Non lo sono», disse. «Sei tu il profeta?». «No», rispose. Gli dissero allora: «Chi sei? Perché possiamo dare una risposta a coloro che ci hanno mandato. Che cosa dici di te stesso?». Rispose: «Io sono voce di uno che grida nel deserto: Rendete diritta la via del Signore, come disse il profeta Isaìa». Quelli che erano stati inviati venivano dai farisei. Essi lo interrogarono e gli dissero: «Perché dunque tu battezzi, se non sei il Cristo, né Elìa, né il profeta?». Giovanni rispose loro: «Io battezzo nell'acqua. In mezzo a voi sta uno che voi non conoscete, colui che viene dopo di me: a lui io non sono degno di slegare il laccio del sandalo». Questo avvenne in Betània, al di là del Giordano, dove Giovanni stava battezzando. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, / creatore del cielo e della terra, / di tutte le cose visibili e invisibili. / Credo in un solo Signore, Gesù Cristo, unigenito Figlio di Dio, / nato dal Padre prima di tutti i secoli: / Dio da Dio, Luce da Luce, Dio vero da Dio vero, / generato, non creato, della stessa sostanza del Padre; / per mezzo di lui tutte le cose sono state create. / Per noi uomini e per la nostra salvezza / discese dal cielo, / e per opera dello Spirito Santo / si è incarnato nel seno della Vergine Maria / e si è fatto uomo. / Fu crocifisso per noi sotto Ponzio Pilato, / morì e fu sepolto. / Il terzo giorno è risuscitato, secondo le Scritture, / è salito al cielo, siede alla destra del Padre. / E di nuovo verrà, nella gloria, / per giudicare i vivi e i morti, / e il suo regno non avrà fine. / Credo nello Spirito Santo, che è Signore e dà la vita, / e procede dal Padre e dal Figlio. / Con il Padre e il Figlio è adorato e glorificato, / e ha parlato per mezzo dei profeti. / Credo la Chiesa, una santa cattolica e apostolica. / Professo un solo battesimo per il perdono dei peccati. / Aspetto la risurrezione dei morti / e la vita del mondo che verrà. Amen.
</p>

<p>
<u>OREMUS</u> / Gesù è vero Dio e vero uomo, nato dalla vergine Maria. Rivolgiamo al Padre la nostra preghiera, dicendo insieme: <b>Aumenta la nostra fede, Signore.</b> / Perchè la Chiesa, che ha il compito di conservare e di trasmettere il patrimonio della fede, accolga e valorizzi i germi dello Spirito presenti nel mondo. Preghiamo: / Perchè le leggi della comunità civile siano ispirate al grande amore del Padre, che vuole la gioia e la salvezza di tutti gli uomini. Preghiamo: / Perchè ogni azione dell'uomo contribuisca a preparare la venuta del Signore, principio e fine di ogni cosa. Preghiamo: / Perchè le comunità cristiane siano inserite pienamente nella storia come fermento dello Spirito, che porta tutto a compimento. Preghiamo: / Perchè questa eucaristia ci porti a una conoscenza più vera del Cristo fatto uomo, per testimoniare al mondo la nostra speranza. Preghiamo: / Per i catechisti che preparano i ragazzi all'incontro con il Cristo. / Per coloro che agiscono e parlano contro il Cristo. / Padre santo, che con la venuta del tuo Figlio ci hai dato la gioia di conoscerti, fa' che la nostra vita sia un annuncio coerente dei misteri della salvezza, perchè tutto il mondo creda. Te lo chiediamo per Cristo nostro Signore. Amen.
</p>

<p>
<u>OFFERTORIO</u> / Accogli, o Signore, questo sacrificio del tuo popolo, perchè i doni che offriamo per la tua gloria, in onore dei santi Basilio e Gregorio, siano per noi fonte di salvezza eterna. Per Cristo nostro Signore.
</p>

<p>
<u>COMMUNIO</u> / Noi annunciamo Cristo crocifisso, potenza di Dio e sapienza di Dio. (1Cor 1,23-24)
</p>

<p>
<u>GRATIAS</u> / La partecipazione a questo banchetto del cielo, Dio onnipotente, rinvigorisca e accresca in tutti noi la grazia che da te proviene, perché, celebrando la festa dei santi Basilio e Gregorio, custodiamo integro il dono della fede e camminiamo sulla via della salvezza da loro indicata. Per Cristo nostro Signore.
</p>


<hr>

<h5>PROFUNDIS</h5>

<p>
<u>EVANGELIZO</u> / Beato Guerrico d'Igny (ca 1080-1157) abate cistercense / Quinta omelia d’Avvento, “Io sono la Voce che grida nel deserto: ‘raddrizzate i sentieri del Signore!’” / “Preparate la via del Signore”. Fratelli, anche se siete avanti su questa via (…), non c’è un limite al progredire della bontà. Ecco perché il saggio viandante (…) si dirà ogni giorno: “Ora, ricomincio”. (…) Sono tanti “quelli che vagano nel deserto” (…); nessuno di loro riesce a dire: “Ora ricomincio”. “Principio della saggezza è il timore del Signore”: se è il principio della saggezza, è necessariamente anche il punto di partenza della buona strada. (…) E’ quello che provoca la confessione (…) quello che spinge l’orgoglioso al pentimento e gli permette di ascoltare la voce di colui che grida nel deserto, che comanda di preparare la via, che mostra da dove cominciare: “Convertitevi, perché il Regno dei cieli è vicino”. (… ) Se sei già sulla via, non perdere la strada, poiché offenderesti il Signore che ti ha guidato ed egli ti lascerebbe  “andare per le strade del tuo cuore”. (…) Se la via ti appare stretta, guarda al fine dove ti conduce. E se allora vedrai il culmine di ogni perfezione, subito dirai “La tua legge non ha confini!” Se il tuo sguardo non arriva fin là, credi almeno a quanto dice Isaia (…) “Su di essa ritorneranno i riscattati dal Signore e verranno in Sion con giubilo; felicità perenne splenderà sul loro capo; gioia e felicità li seguiranno e fuggiranno tristezza e pianto”. Chi pensa a questo fine, non solo trova larga la via, ma prende il volo, tanto da non camminare più: vola verso la meta. (…) Vi conduca e vi accompagni fino là colui che è la via per coloro che corrono e la ricompensa di coloro che arrivano alla meta: Gesù Cristo! (Riferimenti biblici: Sal 76,11 Vulg; 107,4; Pr 1,72; Ps 111,10; Mt 3,2; 4,17; Is 57,17; Mt 7,14; Ps 119,96; Is 35,10; Mt 7,14; Gv 14,6)
</p>

<p>
<u>EVANGELIZO</u> / Beato Guerrico d'Igny (ca 1080-1157), abate cistercense / Discorsi per l'Avvento; "Voce di uno che grida nel deserto" / “Nel deserto una voce grida: Preparate la via del Signore”. Fratelli, dobbiamo prima di tutto riflettere sulla grazia della solitudine, sulla beatitudine del deserto che, fin dall'inizio dell'era della salvezza, ha meritato di essere consacrato al riposo dei santi. Certo, il deserto è stato santificato per noi dalla voce del profeta, di colui che gridava nel deserto, che vi predicava e vi donava il battesimo di conversione. Già prima di lui i più grandi profeti avevano sempre avuto la solitudine per amica, in quanto essa è collaboratrice dello Spirito. Tuttavia una grazia di santificazione incomparabilmente più eccellente si è legata a quel luogo quando Gesù vi andò dopo Giovanni. (Mt 4,1) / E' rimasto quaranta giorni nel deserto come per purificare e consacrare questo luogo a una vita nuova; ha vinto il tiranno che lo frequentava ..., e questo lo fece, non tanto per se stesso ma  per coloro che vi avrebbero abitato dopo di lui. ... Se dunque hai fissato la tua dimora nel deserto, rimani lì e attendi colui che ti salverà dalla pusillanimità di spirito e dalla tempesta. Qualunque siano le lotte che dovrai combattere, qualunque le privazioni che soffrirai, non tornare in Egitto. Il deserto ti nutrirà meglio con la manna... / Gesù ha digiunato nel deserto, ma spesse volte ha nutrito la folla che là l'aveva seguito, e in modo straordinario... Al momento in cui crederai che ti ha abbandonato da lungo tempo, allora egli, non dimenticando la sua bontà, verrà a consolarti e ti dirà: “Mi ricordo di te, dell'affetto della tua giovinezza, dell'amore al tempo del tuo fidanzamento quando mi seguivi nel deserto” (Ger 2,2). Il Signore farà dal tuo deserto un paradiso di delizie; e tu proclamerai (come il profeta) che a Lui è stata data la gloria del Libano, lo splendore del Carmelo e di Saron (Is 35,2)... Allora dalla tua anima saziata zampillerà l'inno di lode: “Ringrazino il Signore per i suoi prodigi a favore degli uomini, poiché saziò il desiderio dell'assetato e l'affamato ricolmò di beni” (Sal 107,8-9).
</p>

<p>
<u>EVANGELIZO</u> / 2021 / Beato Guerrico d'Igny (ca 1080-1157) abate cistercense  / Discorsi per l'Avvento, 5 «Preparate la via del Signore» / Fratelli, anche se siete molto avanzati in questa via, vi resta sempre da prepararla, affinché, dal punto al quale siete giunti, andiate sempre avanti, sempre tesi verso ciò che è al di là. Così, ad ogni passo che fate, essendo preparata la strada per la sua venuta, il Signore vi verrà incontro, sempre nuovo, sempre più grande. A ragione dunque il giusto prega dicendo: «Indicami, Signore la via dei tuoi decreti e la seguirò sino alla fine» (Sal 118,33). Essa viene chiamata «via della vita» (Sl 138,24)... perché la bontà di colui verso il quale avanziamo non ha limite. Per questo il viaggiatore saggio e deciso, pur giunto alla meta, penserà di cominciare; «dimentico del passato» (Fil 3,13) e dirà dentro di sè ogni giorno: «Ora comincio» (Sal 76,11)... Noi che diciamo di avanzare in questa via, piacesse al cielo che ci fossimo almeno messi in cammino! Secondo me, chiunque si è messo in cammino è già sulla strada giusta. Occorre tuttavia veramente cominciare, trovare «il cammino per una città dove abitare» (Sal 106,21). Infatti «quanto pochi sono quelli che la trovano» dice la Verità (Mt 7,14). Molti invece sono quelli che «vagano nel deserto, nella steppa» (Sal 106,4)... E tu Signore ci hai preparato una via, purché acconsentiamo ad incamminarci in essa... Mediante la tua Legge, ci hai insegnato la via dei tuoi precetti dicendo: «Questa è la strada, percorretela, caso mai andiate a destra o a sinistra» (Is 30,21). È la via promessa dal profeta: «Ci sarà una strada appianata... e gli stolti non vi si aggireranno» (Is 35,8)... Non ho mai visto uno stolto vagare seguendo la tua strada, Signore... ; Guai a voi, però, che vi credete sapienti (Is 5,21), la vostra sapienza vi ha allontanati dalla via della salvezza e vi ha impedito di seguire la stoltezza del Signore... Stoltezza desiderabile, che nel giorno del giudizio di Dio verrà chiamata sapienza, e non ci lascia vagare fuori dalla sua via.
</p>

<p>
<u>DIBRUNO</u> / A lui io non sono degno di slegare il laccio del sandalo (Gv 1,19-28) / Non basta affermare una verità, perché essa sia verità. È necessario che la verità venga provata dalla storia, dai fatti, dagli eventi. Mosè si presenta dal faraone con queste parole: “«Così dice il Signore, il Dio d’Israele: “Lascia partire il mio popolo, perché mi celebri una festa nel deserto!”». Il faraone rispose: «Chi è il Signore, perché io debba ascoltare la sua voce e lasciare partire Israele? Non conosco il Signore e non lascerò certo partire Israele!». Ripresero: «Il Dio degli Ebrei ci è venuto incontro. Ci sia dunque concesso di partire per un cammino di tre giorni nel deserto e offrire un sacrificio al Signore, nostro Dio, perché non ci colpisca di peste o di spada!». Il re d’Egitto disse loro: «Mosè e Aronne, perché distogliete il popolo dai suoi lavori? Tornate ai vostri lavori forzati!». Il faraone disse: «Ecco, ora che il popolo è numeroso nel paese, voi vorreste far loro interrompere i lavori forzati?» (Es 5,1-4). Sopra di me non vi è altro signore. Io sono il Signore di tutta la terra. La prova di attestare la sua verità spetta al Signore, non al faraone. Il faraone dice che lui è il signore. Il Signore dice che Lui è il Signore. Chi è il Signore sopra ogni altro signore? Il Signore, il Dio d’Israele, compie dieci segni portentosi attraverso i quali attesta al faraone che Lui è il vero Signore non solo degli uomini, ma dell’intera creazione. Anche della morte Lui è il Signore. Che solo il Signore è il Signore lo rivela la misera fine fatta dal faraone e dal suo esercito: finirono annegati tutti nel Mar Rosso, a causa della loro stoltezza. Gesù è il Verbo Eterno del Padre, il suo Figlio Unigenito, il Pieno di grazia e verità. È la luce del mondo, la vita e la risurrezione. Spetta a Dio provare questa verità e anche a Cristo Signore. Dio prova la verità di Cristo Gesù chiamando i suoi testimoni, il primo fra tutti è Giovanni il Battista. Giovanni non è come il faraone. Lui vede, nello Spirito Santo, la sua pochezza umana. Lui è solo un uomo. È un uomo scelto da Dio e mandato per rendere testimonianza alla luce vera che è Gesù Signore. Giovanni non è la luce, non è la verità, non è la grazia. Giovanni è solo una voce venuta da Dio per gridare al mondo la verità di Cristo Signore. Lui è il testimone scelto dal Padre perché dica al mondo chi è in verità Gesù di Nazaret. Da dove inizia la testimonianza di Giovanni? Dal dire prima di tutto chi lui non è. Lui non è il profeta che deve venire. Non è Elia. Non è il Cristo di Dio. Lui è solo in testimone. Questa la sua verità. / Questa è la testimonianza di Giovanni, quando i Giudei gli inviarono da Gerusalemme sacerdoti e leviti a interrogarlo: «Tu, chi sei?». Egli confessò e non negò. Confessò: «Io non sono il Cristo». Allora gli chiesero: «Chi sei, dunque? Sei tu Elia?». «Non lo sono», disse. «Sei tu il profeta?». «No», rispose. Gli dissero allora: «Chi sei? Perché possiamo dare una risposta a coloro che ci hanno mandato. Che cosa dici di te stesso?». Rispose: «Io sono voce di uno che grida nel deserto: Rendete diritta la via del Signore, come disse il profeta Isaia». Quelli che erano stati inviati venivano dai farisei. Essi lo interrogarono e gli dissero: «Perché dunque tu battezzi, se non sei il Cristo, né Elia, né il profeta?». Giovanni rispose loro: «Io battezzo nell’acqua. In mezzo a voi sta uno che voi non conoscete, colui che viene dopo di me: a lui io non sono degno di slegare il laccio del sandalo». Questo avvenne in Betània, al di là del Giordano, dove Giovanni stava battezzando. / La prima testimonianza resa da Giovanni a Gesù è sulla affermazione della sua origine. Lui viene da un uomo e da una donna, anche se viene pieno di Spirito Santo. Lui viene dalla carne e dalla terra. Lui è solo un uomo. Niente di più. Senza l’affermazione di questa verità primaria, non c’è verità. Lucifero si è fatto Dio. Non può testimoniare. Anche l’uomo si è fatto Dio. Non può testimoniare in favore della verità. Giovanni è uomo, rimane uomo. Può testimoniare in favore della verità. È questa la fonte, la sorgente di ogni errore religioso. Esso è il frutto di tutti quegli uomini che sono solo uomini e si sono proclamati salvatori e redentori e tuttora continuano a proclamarsi o ad essere proclamati redentori e salvatori, mentre solo uno è il Redentore e solo uno il Salvatore: Dio. Prendere il posto di Dio da parte di un uomo è la più grande menzogna e falsità. Chi inganna se stesso è ingannatore del mondo. / Madre di Dio, Angeli, Santi, fate che ogni creatura si riconosca solo creatura. 
</p>

<p>
<u>DIBRUNO</u> / A lui io non sono degno di slegare il laccio del sandalo / (1Gv 2,22-28; Sal 97; Gv 1,19-28) / La Chiesa, Madre e Maestra nella più pura fede in Cristo Gesù, Salvatore, Redentore, Via, Verità, Vita, Grazia, Luce, Risurrezione, vuole che i suoi figli tutto conoscano sul Verbo Eterno del Padre che si è fatto carne ed è venuto ad abitare in mezzo a noi. Per questo, nei giorni immediatamente dopo il Natale e l’Epifania, prima che inizi il Tempo Ordinario, nella sua liturgia, è tutta impegnata a mostrare il volto del suo Sposo nella pienezza della sua verità eterna, divina, umana. Non si può percorrere il cammino dietro Cristo, se già fin dal principio si hanno nel cuore incertezze e confusioni sulla sua Persona e la sua Missione. Conoscendo già il mistero di Gesù nella sua vera essenza, sarà il Vangelo ad aggiungere dettagli a dettagli che renderanno sempre più luminosa e splendente la verità del Cristo di Dio e del Signore della gloria. Camminando con un solo errore dietro Gesù Signore si è a rischio di rendere nullo e vano tutto il percorso. Si può perdere tutto un Anno Liturgico, se non si mette mano e cuore per giungere al possesso della luce più luminosa. Ricordiamo quanto insegna il Libro del Qoelet: “Una mosca morta guasta l’unguento del profumiere”. Una sola falsità su Gesù guasta tutto il mistero di Dio, della Chiesa, della Salvezza, della Redenzione. / La verità di Cristo si fonda sulla testimonianza. Il primo testimone del Messia di Dio è Giovanni il Battista. Lui è stato mandato da Dio per rendere testimonianza alla luce. La prima parola di Giovanni non è su Gesù, ma su se stesso: Io non sono il Profeta che deve venire. Non sono Elia che voi attendete. Non sono il Cristo promesso da Dio. Io sono solo voce che invita ogni uomo a preparare la via al Signore che viene. Parlando di se stesso, Giovanni dice che tra lui e il Messia vi è una distanza infinita che è incolmabile. Lui non è degno neanche di chiamarsi dinanzi al Cristo di Dio per sciogliere i legacci dei sandali. Lui è prima di Giovanni. Il prima del Messia è l’eternità, la divinità, il suo essere Dio. Il Messia è il Figlio Unigenito del Padre che si è fatto carne. La divinità appartiene a Cristo Signore per natura, essenza. Così come gli appartiene l’eternità per natura, per essenza. Lui è naturalmente, sostanzialmente, realmente, veramente Dio. È Dio da Dio, Luce da Luce, generato, non creato, della stessa sostanza del Padre. Questo è il primo di Gesù. Si tratta di un prima eterno e divino. Senza questo prima, Gesù sarebbe solo uomo, grande, grandissimo uomo, ma solo uomo. Invece Gesù nella sua Persona è Dio. Lui non è però un Dio senza Dio, o un Dio contro Dio. Ma è Dio sempre in contemplazione e in obbedienza al Padre. / Questa è la testimonianza di Giovanni, quando i Giudei gli inviarono da Gerusalemme sacerdoti e leviti a interrogarlo: «Tu, chi sei?». Egli confessò e non negò. Confessò: «Io non sono il Cristo». Allora gli chiesero: «Chi sei, dunque? Sei tu Elia?». «Non lo sono», disse. «Sei tu il profeta?». «No», rispose. Gli dissero allora: «Chi sei? Perché possiamo dare una risposta a coloro che ci hanno mandato. Che cosa dici di te stesso?». Rispose: «Io sono voce di uno che grida nel deserto: Rendete diritta la via del Signore, come disse il profeta Isaia». Quelli che erano stati inviati venivano dai farisei. Essi lo interrogarono e gli dissero: «Perché dunque tu battezzi, se non sei il Cristo, né Elia, né il profeta?». Giovanni rispose loro: «Io battezzo nell’acqua. In mezzo a voi sta uno che voi non conoscete, colui che viene dopo di me: a lui io non sono degno di slegare il laccio del sandalo». Questo avvenne in Betània, al di là del Giordano, dove Giovanni stava battezzando. / Ogni uomo è obbligato a sapere chi lui è. Non è Dio. Non ha in sé le sorgenti della vita. Non possiede né eternità e né divinità. La sua durata sulla terra è un soffio. Un attimo primo c’è, un attimo dopo non c’è più. Questa la sua grandezza. È sempre attratto dal male, che lo governa come un duro padrone. Crede di poter governare il cielo e la terra e non è padrone neanche di un solo suo pensiero. Dinanzi a Cristo Gesù si deve inchinare: Gesù è Dio, Eterno, Immortale, Signore, Onnipotente, Creatore, Vita, Luce, Verità, Santità, Giustizia, Pace, Carità, Grazia. È tutto questo per natura divina, ma anche per dono del Padre alla sua natura umana, alla quale ha consegnato se stesso. Tutto Dio si è posto nella mani e nel cuore dell’umanità del suo Figlio Unigenito. / Madre di Dio, Angeli, Santi fate che ogni uomo confessi la verità piena di Cristo Gesù.
</p>

<p>
<u>DIBRUNO</u> / 2021 / A lui io non sono degno di slegare il laccio del sandalo (Gv 1,19-28) / Giovanni il Battista è puramente e semplicemente un uomo, anche se pieno dello Spirito di verità e di fortezza di Elia fin dal grembo della Madre: «Non temere, Zaccaria, la tua preghiera è stata esaudita e tua moglie Elisabetta ti darà un figlio, e tu lo chiamerai Giovanni. Avrai gioia ed esultanza, e molti si rallegreranno della sua nascita, perché egli sarà grande davanti al Signore; non berrà vino né bevande inebrianti, sarà colmato di Spirito Santo fin dal seno di sua madre e ricondurrà molti figli d’Israele al Signore loro Dio. Egli camminerà innanzi a lui con lo spirito e la potenza di Elia, per ricondurre i cuori dei padri verso i figli e i ribelli alla saggezza dei giusti e preparare al Signore un popolo ben disposto» (Lc 1,13-17). È una creatura, anche se fatta da Dio per una missione unica nel suo genere. Gesù dirà di lui: “In verità io vi dico: fra i nati da donna non è sorto alcuno più grande di Giovanni il Battista; ma il più piccolo nel regno dei cieli è più grande di lui” (Mt 11,11). Gesù è invece Dio da sempre e per sempre. Non solo è Dio, è il Dio per mezzo del quale tutto è stato fatto, ogni creatura visibile e invisibile. Non solo è Dio, Lui è la vita della creazione e la vita e la luce degli uomini. Lui è il Dio che si è fatto carne ed è venuto ad abitare in mezzo a noi pieno di grazia e di verità. Questa è la sua essenza eterna, divina, incorruttibile, immortale. Lui è il Creatore e il Signore di ogni uomo. Con l’Incarnazione è il Salvatore e il Redentore dell’umanità e della creazione. Tutto è stato fatto per Lui in vista di Lui, ma anche tutto redento da Lui in vista di Lui. “Tutte le cose sono state create per mezzo di lui e in vista di lui. Egli è prima di tutte le cose e tutte in lui sussistono. Egli è anche il capo del corpo, della Chiesa. Egli è principio, primogenito di quelli che risorgono dai morti, perché sia lui ad avere il primato su tutte le cose. È piaciuto infatti a Dio che abiti in lui tutta la pienezza e che per mezzo di lui e in vista di lui siano riconciliate tutte le cose, avendo pacificato con il sangue della sua croce sia le cose che stanno sulla terra, sia quelle che stanno nei cieli” (Col 1,16-20). Giovanni vede nello Spirito Santo che Gesù è il suo Dio e il suo Signore, il suo Salvatore e Redentore e per questo afferma che lui non è degno di slegare il laccio del sandalo. Lui è solo un uomo. Gesù è il suo Dio. / Questa è la testimonianza di Giovanni, quando i Giudei gli inviarono da Gerusalemme sacerdoti e leviti a interrogarlo: «Tu, chi sei?». Egli confessò e non negò. Confessò: «Io non sono il Cristo». Allora gli chiesero: «Chi sei, dunque? Sei tu Elia?». «Non lo sono», disse. «Sei tu il profeta?». «No», rispose. Gli dissero allora: «Chi sei? Perché possiamo dare una risposta a coloro che ci hanno mandato. Che cosa dici di te stesso?». Rispose: «Io sono voce di uno che grida nel deserto: Rendete diritta la via del Signore, come disse il profeta Isaia». Quelli che erano stati inviati venivano dai farisei. Essi lo interrogarono e gli dissero: «Perché dunque tu battezzi, se non sei il Cristo, né Elia, né il profeta?». Giovanni rispose loro: «Io battezzo nell’acqua. In mezzo a voi sta uno che voi non conoscete, colui che viene dopo di me: a lui io non sono degno di slegare il laccio del sandalo». Questo avvenne in Betània, al di là del Giordano, dove Giovanni stava battezzando. / Oggi è l’essenza divina, eterna, immortale, spirituale di Cristo Gesù che non viene più confessata, predicata, insegnata. Se ne sta facendo un Maestro al pari di ogni altro uomo che sono sulla terra, un fondatore di religione al pari di ogni altro fondatore. È la non confessione della purissima verità di Gesù – Vero uomo e vero Dio nella Persona del Figlio Unigenito del Padre o di Verbo Eterno incarnato per la nostra redenzione – che sta generando tanta confusione nei cuori. La non confessione della verità di Cristo trascina nella confusione anche la purissima verità del suo corpo, che è la Chiesa. Se Cristo non è la sola Luce di salvezza e di redenzione, neanche la Chiesa, corpo di Cristo, è la sola vera luce, in Cristo per lo Spirito Santo, della vera salvezza e redenzione. Questa confusione porta a proclamare ogni via umana via di vera salvezza senza più alcun bisogno né di Cristo e né della Chiesa. Noi possiamo anche giocare con la verità, la verità non gioca con noi e per noi si perde la via della vera salvezza e redenzione. Confessare la verità di Cristo è la cosa più urgente da fare oggi. / Madre della Redenzione, Angeli, Santi, fate che confessiamo tutti la verità di Cristo. 
</p>

<p>
<u>SILVESTRINI</u> / 2021 / Voce di uno che grida nel deserto. La voce nel deserto è il grido, l'annuncio di un solitario che costata che le sue parole si perdono inascoltate nelle dune. La voce che proclama una presenza... e d'intorno il silenzio muto o il chiasso dei lontani. Accade ancora, perché il frastuono è grande e soffoca le voci autentiche, anche quelle di chi umilmente parla nel nome del Signore. Le voci cadono nel deserto anche quando si ammassano le folle, se queste sono affette da sordità spirituale. Non si ascolta e non si riconoscono i profeti. "Chi sei tu?" - chiedono a Giovanni Battista. L'identità del profeta è riposta unicamente nella sua missione; per mandato divino egli parla e quanto proclama va accolto con la fede. Il profeta non parla di sé, non ha un messaggio proprio da proporre, né verità personali da scandire: parla la Parola di Dio, è un intermediario tra cielo e terra, tra Dio e gli uomini. Il Battista ha una missione davvero speciale: egli deve additàre al mondo l'Agnello di Dio che viene a cancellare il peccato del mondo. Invita alla conversione, rifiuta le false identificazioni che alcuni fanno sulla sua persona, ribadisce che egli sta preparando la strada a colui al quale non è degno di sciogliere il legaccio del sandalo. Egli è il testimone del Cristo già presente nel mondo e che sta per iniziare la sua missione. Egli afferma che la vera adesione non deve essere rivolta alla sua persona, ma al Messia, al Salvatore del mondo. Ai nostri giorni non mancano profeti, sono pochi gli ascoltatori attenti.
</p>

<p>
<u>LOYOLA</u> / Tante voci che mi chiedono: tu chi sei? So solo chi non sono. Non il Cristo, non Elia, non un profeta né un Santo. Sono solo una voce, una voce che a volta crede di espandersi solo nel vuoto, di non raggiungere nessun orecchio, di essere stata emessa inutilmente. Il deserto a volte mi spaventa per la sua grandezza, per la solitudine che riecheggia in ogni duna. Eppure, nel deserto, ti trovo, mio Signore. Senza la paura, trovo il tuo orecchio teso ad ascoltarmi, trovo un silenzio finalmente pieno, una via diritta per essere in relazione con te. Trovo l’acqua del battesimo che mi fa rinascere come Tua figlia, trovo una nuova vita in cui non sarò mai più sola. / In che modo metto a tacere tutte le voci esterne per riuscire a sentire solo la mia? In quale occasione ho capito di non essere solo? In quale deserto trovo il Signore? (Gloria Ruvolo)
</p>

<p>
<u>LOYOLA</u> / Nel silenzio del deserto, di fronte al sole che sorge sulla terra rossa, non posso tacere. Devo parlare, devo dire a voce alta che tu sei qui. Che sei prima di me e dopo di me. Che sei sempre qui. Parlo di te, senza timore, col sorriso in volto, costi quel che costi: non temo ingiurie, non temo i volti perplessi dietro le mie spalle, incapaci di accogliere la mia voce, di accoglierti. Non posso negare la gioia che la vita con te porta. Non posso negare né nascondere la verità. Devo confessarlo: la vita con te è alba eterna, calore senza fine nel cuore. La mia voce è sottile sussurro nel deserto rosso che sembra immobile. Dove non c’è vita, che la mia voce si faccia cristallino annuncio e come acqua prepari il deserto a te. Non sono Elia, non sono un profeta, ma una voce che vuole parlare di te al silenzio del deserto che attraverso. Confesso e non nego, sorridendo a quell’alba che di fronte a me splende, riflesso della tua eterna presenza attorno a ciascuno di noi. Senza timore sussurro di te, Signore, camminando serena tra la sabbia, pagina rossa custode della tua parola di vita. In che occasione ti è capitato di essere voce che grida nel deserto? In quale deserto della tua vita vorresti scoprire la presenza di Dio? Come ti comporti di fronte a farisei e leviti? (Martina Pampagnin)
</p>

<p>
<u>LOYOLA</u> / 2021 / “Che cosa dici di te stesso?”, mi chiede oggi la Parola. “Chi sei?” Come rispondere a questa domanda banale e immensa? Bisogna approfondire, bisogna andare dentro di sé per rispondere, così in fondo che ci si può perdere. Ho bisogno di qualcuno che mi indichi la diritta via. Ma dopo avere scansato i vari “io ho fatto…”, “io ho capito…”, “io ho…”, dopo aver eliminato tutti gli aggettivi esterni con cui di solito mi descrivo, che sono solo dei come (“sono pigro, atletico, generoso, avaro, buono, determinato…”), cosa mi rimane? Cosa rispondo ai farisei al posto di Elìa? Solo quando ti conosco, ti vedo in mezzo al mio deserto, capisco: sono voce. Sono vibrazione che vuole scuotere l’aria, attraversare il deserto, essere in relazione con qualcosa, con qualcuno. Sono un grido che vuole trovare una destinazione, preghiera che anela a uscire dal vuoto e scoprire di non essere sola. Sono desiderio di te, di altro da me. E so che la diritta via mi conduce ai tuoi piedi, dove posso finalmente immergermi (battezzarmi) nell’oasi della tua pace, e godermi il silenzio con te. / Che cosa dico di me stesso? Come riesco a trovare il silenzio nella mia giornata? In che occasione non mi sento solo/a? (Gloria Ruvolo)
</p>

<p>
<u>BOSE</u> / Il servo meritò di diventare amico / Nessuno fu più umile di colui che ha annunciato Cristo. Fratelli miei, il merito più grande di Giovanni [Battista] fu la sua umiltà per la quale, mentre poteva ingannare gli uomini ed essere ritenuto il Cristo - tanto grande era la grazia da lui ricevuta e talmente straordinaria la sua vita - confessò tuttavia apertamente e disse: Io non sono il Cristo (Gv 1,20) ... E quelli che gli erano stati inviati gli chiesero: "Chi sei tu dunque? Sei tu Elia?". Rispose: "No". Allora gli chiesero: "E chi sei? Perché possiamo portare una risposta a coloro che ci hanno mandato. Che cosa dici di te stesso?". Rispose: "Io sono la voce di colui che grida nel deserto" (Gv 1,21-23). Queste sono parole di Isaia. In Giovanni si è adempiuta questa profezia: Io sono la voce di colui che grida nel deserto (Is 40,3). E che cosa grida? Appianate la via del Signore, raddrizzate i sentieri del nostro Dio (Mt 3,3). Non vi sembra che sia compito dell'araldo gridare: "Allontanatevi, fate largo!"? Giovanni invece dice: "Venite!". L'araldo allontana dal giudice, Giovanni chiama presso il giudice. O meglio, Giovanni chiama presso l'umile, perché non si abbia a temere l'altissimo giudice. Io sono la voce di colui che grida nel deserto: "Appianate la via del Signore", come disse il profeta Isaia (Gv 1,23). Non dice: "Io sono Giovanni, io sono Elia, io sono il profeta". Ma che cosa dice? Io mi chiamo così: Voce di colui che grida nel deserto: ''Appianate la via per il Signore". lo sono questa stessa profezia ... Giovanni non era un profeta, era più che un profeta. Il Signore ha testimoniato di lui: Che cosa siete andati a vedere nel deserto? Una canna agitata dal vento? ... Che cosa siete andati a vedere? Un profeta? E io vi dico, questi è più di un profeta (Mt 11, 7-9). I profeti infatti avevano preannunciato la venuta del Signore da lontano, Giovanni invece lo indicava ormai presente ... Dice: Io non sono degno di slegargli il laccio del sandalo (Gv 1,27). Se si fosse detto degno, se avesse detto: "Colui che viene dopo di me era prima di me, io sono appena degno di slegare il laccio del suo sandalo", già si sarebbe profondamente umiliato, ma poiché non si dichiara degno neppure di questo, era davvero pieno di Spirito santo lui che, servo, riconobbe il Signore e da servo meritò di diventare amico. (Agostino di Ippona, Commento al Vangelo di Giovanni 4,6-7.9) 
</p>

<p>
<u>FEGF</u> / «Io non sono il Messia»  discorso attribuito a Sant’Ippolito di Roma nel secondo secolo / Giovanni, il precursore del Maestro… gridò a quanti venivano per farsi battezzare da lui: «Razza di vipere (Mt 3,6), perché mi guardate con tanta insistenza? Non sono io il Cristo. Sono un servo e non il Padrone. Sono un suddito e non il re. Sono una pecora, e non il pastore. Sono un uomo e non un Dio. Ho guarito la sterilità di mia madre, venendo al mondo, ma non le ho lasciato la sua virginità. Sono stato tirato dal basso, non sono venuto dall’alto. Ho sciolto la lingua di mio padre, non ho elargito la grazia divina. Mia madre mi ha riconosciuto, ma la stella non mi ha designato. Sono spregevole e piccolo, ma dopo di me viene uno che era prima di me. Viene dopo, nel tempo; prima era nella luce inaccessibile e ineffabile della divinità. «Viene uno che è più forte di me e io non sono degno neanche di portagli i sandali. Egli vi battezzerà in Spirito Santo e fuoco» (Mt 3,11). Io sono sottomesso; lui è libero. Io sono assoggettato al peccato; lui ha distrutto il peccato. Io inculco la legge; lui porta la luce della grazia. Io predico da schiavo; lui detta la legge da maestro. Io come giaciglio, ho il suolo, lui il cielo. Io battezzo con un battesimo di conversione; lui dona la grazia dell’adozione. «Egli vi battezzerà in Spirito Santo e fuoco». Perché venerarmi? Io non sono il Cristo.»
</p>

<p>
<u>FEGF</u> / Discorsi, 3° domenica di Avvento / «Il Signore è in mezzo a voi»  Sant’Antonio di Padova nel tredicesimo secolo / “Il Signore è vicino! Non angustiatevi per nulla” (Fil 4,5-6). Nel Profeta Isaia, così parla Dio Padre: “Faccio avvicinare la mia giustizia: non è lontana; la mia salvezza non tarderà. Io dispenserò in Sion la Salvezza a Israele” (46,13). Questo si dice nel Vangelo di oggi: “In mezzo a voi sta uno che voi non conoscete”. Mediatore fra Dio e gli uomini, un uomo (1Tm 2,5), Cristo Gesù, si alza nel campo del mondo per combattere contro il diavolo; vincitore, libera l’uomo e lo riconcilia con Dio Padre. Ma voi non lo conoscete. “Ho allevato e fatto crescere figli ma essi si sono ribellati contro di me. Il bue conosce il proprietario e l’asino la greppia del padrone, ma Israele non conosce e il mio popolo non comprende” (Is 1, 2-3). Quanto sia vicino a noi il Signore! E noi non lo conosciamo! Ho allevato i miei figli con il mio sangue, ci dice, come una madre alleva i figli con il suo latte. Ho elevato al di sopra dei cori degli angeli la natura umana che ho assunta, che ho unita a me. Poteva forse farvi un onore più grande? Ma mi hanno disprezzato. Considerate e osservate se c’è un dolore simile al mio dolore (Lm 1,12)... Allora “non angustiatevi per nulla”, perché la preoccupazione per le cose materiali ci fa dimenticare il Signore.
</p>


<hr>

<h5>HOMILY</h5>

<p>
2021 / PRIMA LETTURA / L’Apostolo Giovanni dona non solo ai credenti in Cristo Gesù ma anche ad ogni altro uomo una regola di verità eterna e anche storica. È verità eterna che Dio, il solo Dio vivo e vero, il solo Creatore e Signore del cielo e della terra, è mistero di unità e di trinità, unità della sola ed unica natura divina, trinità delle persone divine che sono il Padre e il Figlio e lo Spirito Santo. Questa è la prima e principale, fondamentale, essenziale verità della nostra fede. Verità eterna. Verità oggettiva. Verità rivelata. Non si tratta di una “verità” pensata dagli uomini o da loro fantasticata. È verità storica che il Figlio Unigenito del Padre, il Verbo eterno che il Padre ha generato nell’oggi dell’eternità, generazione senza inizio e senza fine, si è fatto uomo ed è venuto ad abitare in mezzo a noi pieno di grazia e di verità. / Questa è la seconda principale, fondamentale, essenziale verità della nostra fede. Verità storica. Verità oggettiva. Verità testimoniata dagli Apostoli e dalla Chiesa delle origini in perenne comunione con lo Spirito Santo. Cinque sono i testimoni di questa verità storica: il Padre, il Figlio, lo Spirito Santo, gli Apostoli, quanti hanno incontrato Cristo e lo hanno visto risorto. Ecco come l’Apostolo Paolo sviluppa questa verità nella Prima Lettera ai Corinzi con il suo rigore logico, perché la nostra fede si fonda anche sul rigore logico delle premesse, delle argomentazioni, delle conclusioni. / Vi proclamo poi, fratelli, il Vangelo che vi ho annunciato e che voi avete ricevuto, nel quale restate saldi e dal quale siete salvati, se lo mantenete come ve l’ho annunciato. A meno che non abbiate creduto invano! A voi infatti ho trasmesso, anzitutto, quello che anch’io ho ricevuto, cioè che Cristo morì per i nostri peccati secondo le Scritture e che fu sepolto e che è risorto il terzo giorno secondo le Scritture e che apparve a Cefa e quindi ai Dodici. In seguito apparve a più di cinquecento fratelli in una sola volta: la maggior parte di essi vive ancora, mentre alcuni sono morti. Inoltre apparve a Giacomo, e quindi a tutti gli apostoli. Ultimo fra tutti apparve anche a me come a un aborto. Io infatti sono il più piccolo tra gli apostoli e non sono degno di essere chiamato apostolo perché ho perseguitato la Chiesa di Dio. Per grazia di Dio, però, sono quello che sono, e la sua grazia in me non è stata vana. Anzi, ho faticato più di tutti loro, non io però, ma la grazia di Dio che è con me. Dunque, sia io che loro, così predichiamo e così avete creduto. Ora, se si annuncia che Cristo è risorto dai morti, come possono dire alcuni tra voi che non vi è risurrezione dei morti? Se non vi è risurrezione dei morti, neanche Cristo è risorto! Ma se Cristo non è risorto, vuota allora è la nostra predicazione, vuota anche la vostra fede. Noi, poi, risultiamo falsi testimoni di Dio, perché contro Dio abbiamo testimoniato che egli ha risuscitato il Cristo mentre di fatto non lo ha risuscitato, se è vero che i morti non risorgono. Se infatti i morti non risorgono, neanche Cristo è risorto; ma se Cristo non è risorto, vana è la vostra fede e voi siete ancora nei vostri peccati. Perciò anche quelli che sono morti in Cristo sono perduti. Se noi abbiamo avuto speranza in Cristo soltanto per questa vita, siamo da commiserare più di tutti gli uomini (1Cor 15,1-19). / Ora ecco l’altro rigore logico dell’Apostolo Giovanni: Chi è il bugiardo se non colui che nega che Gesù è il Cristo? L’anticristo è colui che nega il Padre e il Figlio. Chiunque nega il Figlio, non possiede nemmeno il Padre; chi professa la sua fede nel Figlio possiede anche il Padre. Se la verità della nostra fede eterna e storica è fondata sulla testimonianza visiva ed uditiva, contemplativa e anche fondata sul tatto, sì anche sul tatto è fondata la nostra fede. Quello che era da principio, quello che noi abbiamo udito, quello che abbiamo veduto con i nostri occhi, quello che contemplammo e che le nostre mani toccarono del Verbo della vita. La vita infatti si manifestò, noi l’abbiamo veduta e di ciò diamo testimonianza e vi annunciamo la vita eterna, che era presso il Padre e che si manifestò a noi, quello che abbiamo veduto e udito, noi lo annunciamo anche a voi, perché anche voi siate in comunione con noi. E la nostra comunione è con il Padre e con il Figlio suo, Gesù Cristo. Queste cose vi scriviamo, perché la nostra gioia sia piena. Ne consegue che chi nega che Gesù è il Cristo è un bugiardo. Ne consegue anche che, essendo Cristo il dono del Padre attraverso il quale il Padre si dona a noi, all’umanità intera, chi nega che Gesù è il Cristo e dice di possedere il Padre, anche costui è un bugiardo. Nessuno potrà avere il Padre senza Gesù, perché il Padre si dona solo in Gesù, con Gesù, per Gesù. Anche questa è verità storica, rivelata, testimoniata sulla quale la nostra fede necessariamente dovrà fondarsi. / In quel tempo Gesù disse: «Ti rendo lode, Padre, Signore del cielo e della terra, perché hai nascosto queste cose ai sapienti e ai dotti e le hai rivelate ai piccoli. Sì, o Padre, perché così hai deciso nella tua benevolenza. Tutto è stato dato a me dal Padre mio; nessuno conosce il Figlio se non il Padre, e nessuno conosce il Padre se non il Figlio e colui al quale il Figlio vorrà rivelarlo. Venite a me, voi tutti che siete stanchi e oppressi, e io vi darò ristoro. Prendete il mio giogo sopra di voi e imparate da me, che sono mite e umile di cuore, e troverete ristoro per la vostra vita. Il mio giogo infatti è dolce e il mio peso leggero» (Mt 11,25-30). / Ecco cosa oggi manca alla nostra fede: il suo rigore logico. Manca alla nostra fede il rigore logico di Paolo, di Giovanni, di Giacomo, di Pietro, di Giuda, di Matteo, di Luca, dei Padri della Chiesa, dei Grandi Teologi, dei Maestri e dei Dottori che si sono succeduti nella storia. Senza il rigore logico scadiamo in un sentire umano, in affermazioni da noi assolutizzate che negano e distruggono tutto l’edificio della verità molteplice sulle quali la nostra fede dovrà essere necessariamente innalzata. Questo è però il frutto di quel principio che afferma che a noi basta la sola fede, senza né la mediazione della Tradizione e del Magistero e senza neanche la mediazione della nostra razionalità, che ci conduce in quella sana argomentazione e deduzione tanto necessarie al fine di mettere in luce tutto il complesso armonico e sinfonico della nostra fede. Privata la fede della razionalità, all’istante si toglie la verità dalla fede. Essa diviene un cumolo di affermazioni senza più fondamento. La nostra sta divenendo una fede costruita sulla sabbia. / LEGGIAMO 1Gv 2,22-28 / Chi è il bugiardo se non colui che nega che Gesù è il Cristo? L’anticristo è colui che nega il Padre e il Figlio.  Chiunque nega il Figlio, non possiede nemmeno il Padre; chi professa la sua fede nel Figlio possiede anche il Padre. Quanto a voi, quello che avete udito da principio rimanga in voi. Se rimane in voi quello che avete udito da principio, anche voi rimarrete nel Figlio e nel Padre. E questa è la promessa che egli ci ha fatto: la vita eterna. Questo vi ho scritto riguardo a coloro che cercano di ingannarvi.  E quanto a voi, l’unzione che avete ricevuto da lui rimane in voi e non avete bisogno che qualcuno vi istruisca. Ma, come la sua unzione vi insegna ogni cosa ed è veritiera e non mentisce, così voi rimanete in lui come essa vi ha istruito. E ora, figlioli, rimanete in lui, perché possiamo avere fiducia quando egli si manifesterà e non veniamo da lui svergognati alla sua venuta. Se sapete che egli è giusto, sappiate anche che chiunque opera la giustizia, è stato generato da lui. / Ecco l’accorato richiamo che l’Apostolo Giovanni rivolge a quanti hanno abbracciato la fede in Cristo Gesù: Rimanere sempre in quello che hanno udito. Cosa essi hanno udito? La rivelazione del mistero di Cristo Signore. Il mistero di Cristo Gesù non è una solo verità. Il mistero di Cristo Gesù è contenuto in tutta la Rivelazione,  Antico e Nuovo Testamento, in tutto l’insegnamento degli Apostoli e oggi della Tradizione, in tutto il Magistero di quanti nella Chiesa sono i custodi della verità e del mistero. Mai si potrà essere in una Parola della Scrittura e non essere nelle altre. O si è in tutta la Parola o non si è. Non si può essere nel Padre se non si è nel Figlio e non si può essere nel Figlio se non si è nello Spirito Santo. neanche si può essere nello Spirito Santo se non si è nella Chiesa. Non si è nella Chiesa se non si forma il corpo di Cristo, secondo le regole da vivere perché il corpo di Cristo venga edificato. Possiamo affermare che oggi non si è più neanche in una fede ereticale. Si è semplicemente nella non fede. / LETTURA DEL  VANGELO / La nostra fede è fondata sulla testimonianza e sulla parola non di uno solo, bensì di molti testimoni. Chi sono i testimoni che dichiarano la verità della nostra fede? Il primo testimone è il Padre, il quale accredita Cristo Signore, con le parole e con le opere. Sulla testimonianza del Padre l’Apostolo Pietro dichiara vera la sua fede: Infatti, vi abbiamo fatto conoscere la potenza e la venuta del Signore nostro Gesù Cristo, non perché siamo andati dietro a favole artificiosamente inventate, ma perché siamo stati testimoni oculari della sua grandezza. Egli infatti ricevette onore e gloria da Dio Padre, quando giunse a lui questa voce dalla maestosa gloria: «Questi è il Figlio mio, l’amato, nel quale ho posto il mio compiacimento». Questa voce noi l’abbiamo udita discendere dal cielo mentre eravamo con lui sul santo monte. E abbiamo anche, solidissima, la parola dei profeti, alla quale fate bene a volgere l’attenzione come a lampada che brilla in un luogo oscuro, finché non spunti il giorno e non sorga nei vostri cuori la stella del mattino. Sappiate anzitutto questo: nessuna scrittura profetica va soggetta a privata spiegazione, poiché non da volontà umana è mai venuta una profezia, ma mossi da Spirito Santo parlarono alcuni uomini da parte di Dio (2Pt 1,16-21). / Il secondo testimone è lo Spirito Santo. È Lui che per tutta la durata del tempo dovrà condurre i credenti a tutta la verità. Testimoni diretti di Gesù Signore sono i suoi Apostoli. Essi devono andare per il mondo ad annunciare ciò che di Gesù hanno visto ed ascoltato. Nel Vangelo secondo Giovanni sono molti i testimoni che vengono introdotti per rendere testimonianza a Gesù Signore. Il primo testimone è Giovanni il Battista. Non si tratta però di una testimonianza resa a Gesù su un fondamento puramente umano o anche semplicemente profetico. Nulla di tutto questo. La sua testimonianza si fonda sull’ascolto della voce del Padre e sulla visione dello Spirito del Signore che scende e si posa su Gesù. Quella di Giovanni è una testimonianza resa dal Padre e dallo Spirito attraverso la sua bocca. Essendo fondata sulla voce del Padre e sulla visione dello Spirito Santo, la sua testimonianza è vera. Sapendo chi è il Messia di Dio, Giovanni sa di conseguenza chi Lui non è. Lui non è Elia. Non è il Cristo promesso. Non è il Profeta. Chi Lui è allora? Lui è solo voce di uno che grida nel deserto: Rendete diritta la via del Signore. Lui è vera voce, profeta attraverso cui si compie la profezia di Isaia. «Consolate, consolate il mio popolo – dice il vostro Dio. Parlate al cuore di Gerusalemme e gridatele che la sua tribolazione è compiuta, la sua colpa è scontata, perché ha ricevuto dalla mano del Signore il doppio per tutti i suoi peccati». Una voce grida: «Nel deserto preparate la via al Signore, spianate nella steppa la strada per il nostro Dio. Ogni valle sia innalzata, ogni monte e ogni colle siano abbassati; il terreno accidentato si trasformi in piano e quello scosceso in vallata. Allora si rivelerà la gloria del Signore e tutti gli uomini insieme la vedranno, perché la bocca del Signore ha parlato» (Is 40,1-5). / Ecco cosa deve gridare Giovanni il Battista: “Il Messia del Signore è in mezzo a voi. Preparate i vostri cuori e le vostre menti perché venga accolto secondo verità e giustizia”. Questo grido è il soffio dello Spirito Santo che abita nel suo cuore e che si trasforma in voce. Giovanni è voce prestata allo Spirito Santo. Ecco allora chi dovrà essere ogni testimone di Gesù: Voce prestata allo Spirito Santo. Potrà essere voce prestata allo Spirito, se lo Spirito abita nel suo cuore e se il suo cuore è colmo di Spirito Santo. Mai un discepolo di Gesù potrà essere voce prestata allo Spirito Santo, se lo Spirito Santo non è nel suo cuore con una misura colma e traboccante. / LEGGIAMO IL TESTO DI Gv 1,19-28 / Questa è la testimonianza di Giovanni, quando i Giudei gli inviarono da Gerusalemme sacerdoti e leviti a interrogarlo: «Tu, chi sei?». Egli confessò e non negò. Confessò: «Io non sono il Cristo». Allora gli chiesero: «Chi sei, dunque? Sei tu Elia?». «Non lo sono», disse. «Sei tu il profeta?». «No», rispose. Gli dissero allora: «Chi sei? Perché possiamo dare una risposta a coloro che ci hanno mandato. Che cosa dici di te stesso?». Rispose: «Io sono voce di uno che grida nel deserto: Rendete diritta la via del Signore, come disse il profeta Isaia». Quelli che erano stati inviati venivano dai farisei. Essi lo interrogarono e gli dissero: «Perché dunque tu battezzi, se non sei il Cristo, né Elia, né il profeta?». Giovanni rispose loro: «Io battezzo nell’acqua. In mezzo a voi sta uno che voi non conoscete, colui che viene dopo di me: a lui io non sono degno di slegare il laccio del sandalo». Questo avvenne in Betània, al di là del Giordano, dove Giovanni stava battezzando. / Ecco una seconda testimonianza, sempre resa a Cristo Gesù, nello Spirito Santo: la differenza eterna che separa Giovanni da Gesù Signore. Giovanni è mandato da Dio, ma viene dal tempo. Gesù è mandato da Dio, ma viene dall’eternità. Giovanni viene dal seno di una donna. Gesù viene dal seno del Padre ed è nel seno del Padre. Nel tempo viene anche dal seno di una Vergine che è Madre e da una Madre che è Vergine in eterno. Nel Prologo così viene messa in luce questa differenza eterna, di origine: Giovanni gli dà testimonianza e proclama: «Era di lui che io dissi: Colui che viene dopo di me è avanti a me, perché era prima di me». Dalla sua pienezza noi tutti abbiamo ricevuto: grazia su grazia. Perché la Legge fu data per mezzo di Mosè, la grazia e la verità vennero per mezzo di Gesù Cristo. Dio, nessuno lo ha mai visto: il Figlio unigenito, che è Dio ed è nel seno del Padre, è lui che lo ha rivelato (Gv 1,16-18).  / È in ragione di questa differenza eterna, divina che Giovanni non si sente degno di sciogliere i legacci dei sandali di Gesù. Giovanni è uomo, solo uomo. Gesù invece è il vero, l’eterno Dio, che si è fatto vero uomo. / Oggi questa essenza divina ed eterna di Cristo Gesù è messa da molti discepoli di Gesù sotto il moggio. Non è invece la purissima verità che è posta sul candelabro perché faccia luce in tutta la casa del mondo. Se priviamo Cristo Gesù di questa verità, se la neghiamo, se non la predichiamo facciamo del Padre, dello Spirito Santo, di Giovanni, degli Apostoli, dei Martiri e dei Confessori della fede, dei bugiardi. Noi non crediamo in Dio. A noi nulla interessa di Dio. Noi crediamo in Dio Padre Onnipotente, in Dio che è Padre del Signore nostro Gesù Cristo per generazione eterna. Crediamo in Dio Padre e in Dio Figlio che vivono nell’unità dello Spirito Santo. Noi crediamo nei due misteri principali della nostra fede: Unità e trinità di Dio. Incarnazione, passione, morte, risurrezione, ascensione al cielo di nostro Signore Gesù Cristo. Noi crediamo che Gesù è il Figlio dell’Eterno Padre fattosi carne per la nostra redenzione eterna. Senza questa purissima fede siamo dei bugiardi e dei mentitori, inganniamo noi stessi, inganniamo il mondo intero. / Madre di Dio, Angeli, Santi, venite in nostro aiuto. Fate che la nostra fede sia sempre fondata sulla testimonianza del Padre e del Figlio e dello Spirito Santo, sulla testimonianza degli Apostoli, dei Martiri, dei Confessori, di quanti hanno consacrato la vita a Cristo per difendere e fare prosperare questa purissima fede sulla nostra terra. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
