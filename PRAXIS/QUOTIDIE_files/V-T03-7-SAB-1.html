<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Sabato della III settimana del Tempo Ordinario.
</p>

<p>
<u>ANTIFONA</u> / Cantate al Signore un canto nuovo, cantate al Signore, uomini di tutta la terra. Maestà e onore sono davanti a lui, forza e splendore nel suo santuario. (Sal 95,1.6)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Dio onnipotente ed eterno, guida le nostre azioni secondo la tua volontà, perché nel nome del tuo diletto Figlio portiamo frutti generosi di opere buone. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Aspettava la città il cui architetto e costruttore è Dio stesso</b> / Dalla lettera agli Ebrei (Eb 11,1-2.8-19) / Fratelli, la fede è fondamento di ciò che si spera e prova di ciò che non si vede. Per questa fede i nostri antenati sono stati approvati da Dio. Per fede, Abramo, chiamato da Dio, obbedì partendo per un luogo che doveva ricevere in eredità, e partì senza sapere dove andava. Per fede, egli soggiornò nella terra promessa come in una regione straniera, abitando sotto le tende, come anche Isacco e Giacobbe, coeredi della medesima promessa. Egli aspettava infatti la città dalle salde fondamenta, il cui architetto e costruttore è Dio stesso. Per fede, anche Sara, sebbene fuori dell'età, ricevette la possibilità di diventare madre, perché ritenne degno di fede colui che glielo aveva promesso. Per questo da un uomo solo, e inoltre già segnato dalla morte, nacque una discendenza numerosa come le stelle del cielo e come la sabbia che si trova lungo la spiaggia del mare e non si può contare. Nella fede morirono tutti costoro, senza aver ottenuto i beni promessi, ma li videro e li salutarono solo da lontano, dichiarando di essere stranieri e pellegrini sulla terra. Chi parla così, mostra di essere alla ricerca di una patria. Se avessero pensato a quella da cui erano usciti, avrebbero avuto la possibilità di ritornarvi; ora invece essi aspirano a una patria migliore, cioè a quella celeste. Per questo Dio non si vergogna di essere chiamato loro Dio. Ha preparato infatti per loro una città. Per fede, Abramo, messo alla prova, offrì Isacco, e proprio lui, che aveva ricevuto le promesse, offrì il suo unigenito figlio, del quale era stato detto: «Mediante Isacco avrai una tua discendenza». Egli pensava infatti che Dio è capace di far risorgere anche dai morti: per questo lo riebbe anche come simbolo. / Parola di Dio.
</p>

<p>
<u>PSALMUS</u> / (Lc 1,68-75) / <b>Benedetto il Signore, Dio d'Israele, perché ha visitato e redento il suo popolo</b> / Ha suscitato per noi un Salvatore potente nella casa di Davide, suo servo, come aveva detto per bocca dei suoi santi profeti d'un tempo. R. / Salvezza dai nostri nemici, e dalle mani di quanti ci odiano. Così egli ha concesso misericordia ai nostri padri e si è ricordato della sua santa alleanza. R. / Del giuramento fatto ad Abramo, nostro padre, di concederci, liberati dalle mani dei nemici, di servirlo senza timore, in santità e giustizia al suo cospetto, per tutti i nostri giorni. R.
</p>

<p>
<u>ACCLAMATIO</u> / Alleluia, alleluia / Dio ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna. (Gv 3,16) / Alleluia.
</p>

<p>
<u>VANGELO</u> / <b>Chi è costui, che anche il vento e il mare gli obbediscono?</b> / Dal Vangelo secondo Marco (Mc 4,35-41) / In quel medesimo giorno, venuta la sera, Gesù disse ai suoi discepoli: «Passiamo all'altra riva». E, congedata la folla, lo presero con sé, così com'era, nella barca. C'erano anche altre barche con lui. Ci fu una grande tempesta di vento e le onde si rovesciavano nella barca, tanto che ormai era piena. Egli se ne stava a poppa, sul cuscino, e dormiva. Allora lo svegliarono e gli dissero: «Maestro, non t'importa che siamo perduti?». Si destò, minacciò il vento e disse al mare: «Taci, càlmati!». Il vento cessò e ci fu grande bonaccia. Poi disse loro: «Perché avete paura? Non avete ancora fede?». E furono presi da grande timore e si dicevano l'un l'altro: «Chi è dunque costui, che anche il vento e il mare gli obbediscono?». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Fratelli, con il mistero dell'incarnazione, Dio è entrato nella storia degli uomini. La sua presenza è garanzia di salvezza, motivo di speranza e di gioia senza fine. Invochiamolo dicendo: <b>Aumenta la nostra fede, Signore.</b> / Per la Chiesa, madre di santi ma bisognosa di conversione e di perdono, perché confidi sempre nella fedeltà di Dio. Preghiamo: / Per il mondo intero, perché sappia superare le difficoltà e le sciagure che lo scuotono, preparando il tempo della distensione e del dialogo. Preghiamo: / Per chi è tentato dallo scoraggiamento e si sente oppresso dalla fatica, perché trovi cuori fraterni, disposti all'aiuto e al conforto. Preghiamo: / Per quanti attendono una parola di fiducia e di perdono, perché trovino nelle comunità cristiane lo spirito dell'accoglienza e della festa. Preghiamo: / Per noi qui presenti, perché nell'eucaristia vediamo il pane di ogni giorno, offertoci gratuitamente da Dio per camminare e operare il bene. Preghiamo: / Per coloro che sono in pericolo di vita. / Per chi anima le comunità di accoglienza e di sostegno. / O Padre buono, che in mille modi manifesti la tua misericordia, fà risuonare nel nostro intimo la parola che rianima e ricrea, e dona la vita e la pace. Te lo chiediamo per il nostro Signore, che con te vive e regna nei secoli dei secoli. Amen.
</p>

<p>
<u>OFFERTORIO</u> / Accogli i nostri doni, Padre misericordioso, e consacrali con la potenza del tuo Spirito, perché diventino per noi sacramento di salvezza. Per Cristo nostro Signore.
</p>

<p>
<u>COMMUNIO</u> / Guardate al Signore e sarete raggianti, non dovranno arrossire i vostri volti. (Sal 33,6) ♦ Io sono la luce del mondo; chi segue me, non camminerà nelle tenebre, ma avrà la luce della vita. (Gv 8,12)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / O Dio, che in questi santi misteri ci hai nutriti con il corpo e il sangue del tuo Figlio, fa' che ci rallegriamo sempre del tuo dono, sorgente inesauribile di vita nuova. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / Sant'Agostino (354-430) vescovo d'Ippona (Africa del Nord) e dottore della Chiesa; Discorso 63 / Il vento cessò e vi fu grande bonaccia / Il tuo cuore è agitato. All'udire l'insulto desideri vendicarti: ed ecco ti sei vendicato e (...) hai fatto naufragio. E perché? Perché in te dorme Cristo. Che vuol dire: "In te dorme Cristo"? Ti sei dimenticato di Cristo. Risveglia dunque Cristo, ricordati di Cristo, sia desto in te Cristo. (...) Ti eri dimenticato ch'egli, essendo crocifisso, disse: «Padre, perdona loro perché non sanno che cosa fanno» (Lc 23,34)? Egli che dormiva nel tuo cuore non volle vendicarsi. Sveglialo, ricordalo. Il ricordo di lui è la sua parola; il ricordo di lui è il suo comando. Se in te è desto Cristo, ti dirai: "Che razza d'uomo sono io, che mi voglio vendicare? (...) Non mi accoglierà Colui che disse: «Date e vi sarà dato, perdonate e vi sarà perdonato» (Lc 6,37). Frenerò dunque la mia collera e tornerò alla quiete del mio cuore". Cristo comandò al mare e si fece una grande bonaccia. (...) Sveglia Cristo: lascia che ti parli. «Chi è mai costui, dal momento che anche il vento e le onde gli ubbidiscono?» . Chi è costui al quale ubbidisce il mare?. «Suo è il mare e lo ha creato proprio lui» (Sal 94,5). «Tutto è stato creato per mezzo di lui» (Gv 1,3). Imita piuttosto i venti e il mare: ubbidisci al Creatore. Il mare dà ascolto al comando di Cristo e tu sei sordo? Il mare ascolta e il vento cessa, e tu ancora soffi? (...) Parlare, agire, macchinare inganni: che cos'altro è questo se non continuare a soffiare e non voler cedere all'ordine di Cristo? Cercate di non lasciarvi abbattere dalle onde nel turbamento del vostro cuore. Tuttavia, siccome siamo uomini, se il vento ci stimolasse al male, se eccitasse le cattive passioni dell'anima nostra, non dobbiamo disperare. Svegliamo Cristo affinché possiamo fare la traversata del mare della vita nella calma ed arrivare alla patria.
</p>

<p>
<u>DIBRUNO-21</u> / Non avete ancora fede? (Mc 4,35-41) / Fede non è credere in una parola detta che rimane solo parola. Fede è invece credere nel Dio che ha detto la Parola, Dio che è Creatore e Signore Onnipotente, capace di realizzare quanto ha detto, sempre attento e vigile perché quanto detto si compia. Leggiamo nei Salmi: “Ti amo, Signore, mia forza, Signore, mia roccia, mia fortezza, mio liberatore, mio Dio, mia rupe, in cui mi rifugio; mio scudo, mia potente salvezza e mio baluardo. Invoco il Signore, degno di lode, e sarò salvato dai miei nemici. Mi circondavano flutti di morte, mi travolgevano torrenti infernali; già mi avvolgevano i lacci degli inferi, già mi stringevano agguati mortali. Nell’angoscia invocai il Signore, nell’angoscia gridai al mio Dio: dal suo tempio ascoltò la mia voce, a lui, ai suoi orecchi, giunse il mio grido. La terra tremò e si scosse; vacillarono le fondamenta dei monti, si scossero perché egli era adirato. Dalle sue narici saliva fumo, dalla sua bocca un fuoco divorante; da lui sprizzavano carboni ardenti. Abbassò i cieli e discese, una nube oscura sotto i suoi piedi. Cavalcava un cherubino e volava, si librava sulle ali del vento. Si avvolgeva di tenebre come di un velo, di acque oscure e di nubi come di una tenda. Davanti al suo fulgore passarono le nubi, con grandine e carboni ardenti. Il Signore tuonò dal cielo, l’Altissimo fece udire la sua voce: grandine e carboni ardenti. Scagliò saette e li disperse, fulminò con folgori e li sconfisse. Allora apparve il fondo del mare, si scoprirono le fondamenta del mondo, per la tua minaccia, Signore, per lo spirare del tuo furore. Stese la mano dall’alto e mi prese, mi sollevò dalle grandi acque” (Sal 18 (17) 1-51). Questa è la potenza, anzi l’onnipotenza del nostro Dio. E ancora: “Il Signore è il mio pastore: non manco di nulla. Su pascoli erbosi mi fa riposare, ad acque tranquille mi conduce. Rinfranca l’anima mia, mi guida per il giusto cammino a motivo del suo nome. Anche se vado per una valle oscura, non temo alcun male, perché tu sei con me. Il tuo bastone e il tuo vincastro mi danno sicurezza. Davanti a me tu prepari una mensa sotto gli occhi dei miei nemici. Ungi di olio il mio capo; il mio calice trabocca. Sì, bontà e fedeltà mi saranno compagne tutti i giorni della mia vita, abiterò ancora nella casa del Signore per lunghi giorni” (Sal 23 (22) 1-6). Quando si possiede questa fede nel nostro Dio, allora è giusto che ci si chieda: Perché il Signore sta permettendo che io passi per questa valle oscura? Perché lascia che il mare si scateni contro di me? Perché acconsente che io sia fisicamente crocifisso, ma prima umiliato con ogni umiliazione? La risposta non può essere che una sola. Il Signore vuole rivelare quanto è grande la sua onnipotenza verso di me e quanto profonda la sua misericordia. Ma anche vuole provare lo spessore della mia fede e l’altezza e la larghezza del mio abbandono nelle sue mani. Vuole mettere alla prova la mia fede in Lui e per questo permette che i lacci del male avvolgano la mia vita. / In quel medesimo giorno, venuta la sera, Gesù disse ai suoi discepoli: «Passiamo all’altra riva». E, congedata la folla, lo presero con sé, così com’era, nella barca. C’erano anche altre barche con lui. Ci fu una grande tempesta di vento e le onde si rovesciavano nella barca, tanto che ormai era piena. Egli se ne stava a poppa, sul cuscino, e dormiva. Allora lo svegliarono e gli dissero: «Maestro, non t’importa che siamo perduti?». Si destò, minacciò il vento e disse al mare: «Taci, càlmati!». Il vento cessò e ci fu grande bonaccia. Poi disse loro: «Perché avete paura? Non avete ancora fede?». E furono presi da grande timore e si dicevano l’un l’altro: «Chi è dunque costui, che anche il vento e il mare gli obbediscono?». / I discepoli ancora non conoscono tutta la verità di Gesù Signore. Ancora hanno visto solo qualche dettaglio di essa. Ogni miracolo aggiunge dettaglio a dettaglio e ogni parola dona verità più piena alla parola precedentemente detta o proferita. Oggi essi sanno che Gesù può comandare al mare e ai venti. Sanno che Lui è come Dio. Quanto può il loro Dio anche Gesù lo può. In onnipotenza è in tutto uguale al loro Signore. Ancora tante altre verità devono imparare su di Lui e per questo ancora vi saranno altri miracoli e altri segni. Solo alla fine, dopo la gloriosa risurrezione, la verità è completa. / Madre della Redenzione, Angeli, Santi, fate che viviamo di fede perfetta in Cristo Gesù. 
</p>

<p>
<u>SILVESTRINI-21</u> / Abramo, padre dei credenti. Il brano della Lettera agli Ebrei di oggi si apre con una dichiarazione: "la fede è fondamento di ciò che si spera e prova di ciò che non si vede". Una dichiarazione che tenta di presentare in modo programmatico quella relazione vitale con Dio che è la fede. Meritano di essere segnalati il dinamismo e l'apertura della fede verso la realtà salvifica e definitiva futura. Nelle due affermazioni c'è un riferimento alla duplice dimensione della fede. Da una parte la fiduciosa adesione a Dio, aspetto soggettivo; dall'altra, l'accoglienza della sua promessa salvifica, aspetto oggettivo della fede. Prototipo del cammino di fede per il nostro autore è Abramo. Sotto questo profilo sono presi in considerazione tre momenti fondamentali del suo itinerario spirituale: la partenza, la méta, città futura o patria celeste, e infine la prova estrema. È evidente in quest'ultimo quadro la rilettura in chiave cristiana della storia di Abramo. Isacco, il figlio unico in cui sono racchiuse le promesse di Dio, è il simbolo prefiguratore di Gesù, il figlio di Dio risuscitato dai morti. Ci viene chiesto di fidarci pienamente di Dio, anche nelle circostanze più drammatiche. La fede non deve abbandonarci dove il nostro occhio non vede e se procediamo a tentoni nel buio. Possiamo affrontare l'oscurità, nella sicurezza che Dio è fedele, come lo è stato con Abramo, il grande credente, e con Gesù, messo a morte dai suoi nemici. Egli poi, nel Vangelo rivolge un discreto invito alla fede. Prepara i discepoli a riscoprire la sua vera identità. Per ora la loro reazione religiosa sfocia in un interrogativo che riecheggia quello della folla di Cafàrnao e si riflette negli ascoltatori del vangelo: chi è Gesù? A lui obbediscono le forze cosmiche. Sullo sfondo si profila l'immagine di Dio creatore del mondo e Signore della storia. Ma a ciò si arriva grazie a Gesù, il suo Figlio prediletto, al quale anche i demòni obbediscono...
</p>

<p>
<u>LOYOLA-21</u> / La nostra vita è un viaggio. Sin dalla nascita, siamo chiamati a fare piccoli passi verso l’ignoto. Come i discepoli, siamo invitati a passare all’altra riva. Alcuni passaggi, sono più agevoli. La mano salda dei nostri genitori, insegnanti, amici, ci sorregge. Altre volte, ci tremano le gambe. Sentiamo il vuoto sotto i nostri passi, ci sentiamo in mezzo ad una tempesta. Proprio in questi momenti, abbiamo la possibilità di fare un incontro personale con il Signore. Il superfluo svanisce e resta l’essenziale. L’essenza del dolore che, a volte, ci piomba addosso, senza preavviso. L’essenza della solitudine, dell’umiliazione e del tradimento. L’essenza dei nostri fallimenti e meschinità. Proprio quando non bastiamo più a noi stessi, abbiamo l’opportunità di incontrare l’Altro. Il senso della nostra sofferenza, il motivo per ripartire. I discepoli credono che il Signore non si curi di loro. In realtà, è stata necessaria la tempesta, affinché loro stessi si accorgessero di aver bisogno di Lui. Se lo invocheremo, Lui risponderà. Con una parola di vita. Una parola potente, dinanzi alla quale, anche il vento e il mare, si placheranno. Passata la tempesta, continueremo a interrogarci sul significato di questo incontro. Non ci sarà dato di comprendere tutto. Ma avremo la certezza, che Lui c’è stato, c’è e ci sarà. / Ti sei mai sentito perso e spaventato. Come in una tempesta? Hai mai invocato l’aiuto del Signore in queste occasioni? Cosa ti ha insegnato questa esperienza? (Maria Pia S.)
</p>

<p>
<u>LettureBose</u> / La mano di Dio / A colui che era cieco dalla nascita Gesù restituì la vista non attraverso una parola, ma attraverso un' azione; non si comportò così per caso o senza motivo, ma per manifestare la mano di Dio che, in principio, aveva plasmato l'uomo. Ed è per questo che ai discepoli che gli chiedevano per colpa di chi, se per colpa sua o per colpa dei genitori, quell'uomo fosse nato cieco, rispose: Né lui ha peccato né i suoi genitori, ma è così perché siano manifestate in lui le opere di Dio (Gv 9,3); le opere di Dio sono la creazione dell'uomo. È attraverso l'operare che Dio ha creato l'uomo, come dice la Scrittura: E Dio prese del fango dalla terra e plasmò l'uomo (Gen 2,7). È per questo che il Signore sputò per terra, fece del fango e lo spalmò sugli occhi del cieco (Gv 9,6) mostrando in che modo anticamente era stato plasmato l'uomo e per quelli che erano capaci di comprendere manifestando la mano di Dio dalla quale l'uomo era stato plasmato a partire dal fango. Il Verbo artista completò alla luce del sole ciò che aveva omesso di plasmare nel ventre materno, affinché si manifestassero in lui le opere di Dio (Gv 9,3) e affinché noi non cercassimo più un'altra mano dalla quale sarebbe stato modellato l'uomo, né un altro Padre, poiché sappiamo che la mano di Dio che ci ha modellati in principio e che ci plasma nel seno materno, questa mano negli ultimi tempi ci ha cercato, noi che eravamo perduti (Lc 19,10), ha recuperato e si è messo sulle spalle la sua pecora e con gioia l'ha restituita al gregge di vita (Lc 15 ,4-6). (Ireneo di Lione, Contro le eresie V,6,1) 
</p>

<p>
<u>FEGF1</u> / CRESCERE NELLA SPERANZA DELL’IMMORTALITA’ di S.Gemma Galgani /  Quante volte diciamo d’esser naufraghi in un tempo che fugge da noi, inesorabilmente. E non vediamo il sole che ancora irraggia fecondo, l’atmosfera che aiuta la nostra sopravvivenza, e rende possibile la continuità di un frutto interminabile… Ma s’abbandona in Dio, chi ha compreso la vera povertà; questi, pur spogliato di tutto, si sente interiormente arricchito. Cade sotto le forbici del vendemmiatore il tralcio infruttuoso, ma la potatura fa germogliare misteriosi gettiti di vita. Distaccati da ciò che è accessorio, non essenziale, diveniamo più liberi e ricchi interiormente. La vera ricchezza è all’interno, la vera felicità, dobbiamo confessare con realismo soprannaturale, la portiamo in noi, inestimabile dono di Dio. Ogni nostro limite può, se vogliamo, estendersi all’infinito; ogni nostra esigenza reale può essere appagata eternamente. La malinconia si dissolve, la tristezza svanisce quando abbiamo in noi “bello costante”. Se l’anima è docile alla grazia, un vento serenatore dirada le nuvole e rinsalda le radici. La povertà del passato diventa ansia di possesso per l’avvenire. Le spine fioriscono in rose. “Non dobbiamo meravigliarci”, scrive un poeta francese “che le rose abbiano le spine. Dobbiamo piuttosto meravigliarci che dalle spine fioriscano le rose”. Un cristiano vive in questa divina certezza. La sua casa, è pur sempre la casa di un figlio, il cui Padre è Dio. Anzi, “poverello” che sia, nel suo corpo scende a convivere insieme la Famiglia trinitaria. E tutto il suo essere cresce nella speranza dell’immortalità.
</p>

<p>
<u>FEGF2</u> / IL DONO DELLA PREGHIERA di Jean Lafranche / Più si progredisce nella vita di preghiera o nell’educazione alla preghiera, più ci si convince che vi è una sola cosa da dire a coloro che vogliono imparare a pregare: PERSEVERATE. “Dio, dice san Giovanni Climaco, fa dono della preghiera a colui che prega”. Non si può insegnare a qualcuno a pregare, così come non si può insegnargli ad amare, a gioire o a piangere. Occorre semplicemente lasciare che la vita trinitaria respiri in noi. E’ soltanto lo Spirito Santo nascosto in fondo al nostro cuore che può insegnarci a pregare. La sola cosa che noi possiamo fare è disporci ad accogliere il dono della preghiera. A proposito della preghiera, il Cristo ci dice ben poche cose: bisogna entrare nella propria camera, tacere, chiudere la porta e pregare il Padre in segreto, cioè far uscire dal proprio cuore tutte le preoccupazioni che ci assalgono legittimamente e molto spesso anche, dobbiamo riconoscerlo, illegittimamente. Invece insiste moltissimo sulla fiducia e la perseveranza; bisogna chiedere, cercare, bussare e soprattutto non scoraggiarsi, né stancarsi mai. Per farci ben comprendere questa perseveranza, egli prende il paragone dell’amico importuno e del giudice iniquo: bisogna chiedere “senza vergognarsi” (Lc 11,8) e anche “annoiare” Dio al punto di rompergli la testa” (Lc 18,5). Osserviamo la forza delle espressioni utilizzate da Gesù e al tempo stesso la bontà del Padre che si lascia commuovere nella misura stessa della fiducia di colui che lo prega (Lc 18, 7-8). Del resto questa perseveranza è direttamente collegata alla fede e alla fiducia: la preghiera piena di fede è capace di spostare le montagne e gli alberi: “Abbiate fede in Dio! Uno potrebbe anche dire a questa montagna: ‘Levati e buttati nel mare!’. Se nel suo cuore egli non ha dubbi, ma crede che accadrà quello che dice, state certi che gli accadrà veramente. Perciò vi dico: tutto quello che domanderete nella preghiera, abbiate fiducia di ottenerlo e vi sarà dato!.
</p>

<h5>NELLAPAROLA1</h5>

<p>
Decidersi (MichaelDavide Semeraro) / Non c’è tempo da perdere e soprattutto non possiamo addossare al Signore Gesù la responsabilità della nostra paura e del nostro turbamento. Se il Signore dorme beatamente è perché il suo cuore non è scosso dalle onde del mare, che significano gli assalti del male che cerca – proprio come l’acqua di un lago o mare in tempesta – di insinuarsi nella barca della vita, snaturandola attraverso il turbamento. La paura trasforma la barca, da mezzo che permette di navigare placidamente, in relitto che trascina a fondo. La barca è sempre barca, come ognuno di noi è sempre se stesso, la differenza si crea a motivo di come lasciamo che le forze dell’esterno corrodano la nostra fede fino ad annientarla. La prima lettura ci dà una bellissima occasione per riflettere e per discernere il nostro cammino alla luce di quanti, in quel medesimo cammino, ci hanno preceduto, non certo con minori difficoltà di quelle che viviamo noi stessi. La lunga e stupenda litania sulla fede dei nostri padri e delle nostre madri, in cui sono ricapitolati e significati i cammini di tutti gli uomini e di tutte le donne di cui la storia non ha registrato i nomi, ma di cui serba indelebile memoria delle segrete ferite e delle gloriose, seppur invisibili piaghe, è come la risposta all’invito che il Signore sussurra all’orecchio dei suoi discepoli: «Passiamo all’altra riva» (Mc 4,35). Da parte nostra, rischiamo di sottovalutare il rischio inerente all’accoglienza di questo invito del Signore, pensando che il fatto di camminare attraverso le acque in sua compagnia ci esima da ogni pericolo… e invece: «ci fu una grande tempesta di vento e le onde si rovesciavano nella barca» (4,37). Come i discepoli e ben prima di loro, lo stesso padre Abramo, «chiamato da Dio» (Eb 11,8), forse si mise in marcia con la speranza di trovare ben presto una dimora per sé e una fecondità per la sua stirpe e, invece, quanto dovette attendere non solo quando «partì senza sapere dove andava», ma per tutto l’intero percorso della sua vita: «egli aspettava infatti la città dalle salde fondamenta, il cui architetto e costruttore è Dio stesso» (Eb 11,10). A nostra volta siamo chiamati a imbarcarci sulla barca con il Signore Gesù e ciò significa sempre e comunque accettare di lasciarsi alle spalle la terraferma delle certezze per navigare nell’incerto mare della fede che è «fondamento di ciò che si spera e prova di ciò che non si vede» (11,1). La domanda che si pone è circa il motivo per cui il Signore Gesù permette un’esperienza come quella vissuta dai discepoli in mezzo al mare in tempesta, tanto da indurli a implorarlo e quasi a rimproverarlo: «Maestro, non t’importa che siamo perduti?» (Mc 4,38). L’esperienza dello smarrimento in mezzo alla tempesta conclude i racconti delle parabole e, forse, è un modo per il Signore di aiutare i suoi discepoli a interpretare le parabole e ad applicarle alla loro vita. Ciò che in realtà può veramente uccidere quel seme che viene affidato alla terra del nostro cuore perché fruttifichi è proprio la paura, di cui i discepoli sono costretti a prendere coscienza e che il Signore non esita a denunciare: «Perché avete paura? Non avete ancora fede?» (Mc 4,40). Due domande che ci scarnificano, soprattutto nel contesto della memoria dei padri e delle madri nella fede che furono «approvati da Dio» (Eb 11,2). Con loro e come loro siamo chiamati ad attraversare il mare delle nostre inerzie per porci nel dinamismo dello Spirito.
</p>

<p>
<u>HomilyVoice-21</u> / PRIMA LETTURA/ Egli pensava infatti che Dio è capace di far risorgere anche dai morti: per questo lo riebbe anche come simbolo. È cosa giusta chiedersi: “Perché la fede è fondamento di ciò che si spera e prova di ciò che non si vede? Perché essa si fonda solo sulla Parola onnipotente del nostro Dio, Signore, Creatore, Padre. La Parola onnipotente a sua volta si fonda sull’onniscienza del nostro Dio, il quale non solo conosce il passato, ma anche crea il presente e il futuro. Per l’uomo il futuro non esiste. Per il nostro Dio il futuro esiste nella sua sapienza a causa della sua onnipotenza. Abramo crede in un futuro che in nessun caso è frutto del suo presente storico e neanche del presente storico di Sara. Questa sua fede gli è stata accreditata come giustizia. Ora Dio è obbligato a dare ciò che ha promesso. È questa la speranza di cui parla l’Apostolo Paolo nelle sua Lettera ai Romani, quando dice che Abramo credette nella speranza contro ogni speranza. La storia era senza speranza. Dio ha preso in mano la storia di Abramo e l’ha colmata della vera speranza, frutto della sua onnipotenza. Che diremo dunque di Abramo, nostro progenitore secondo la carne? Che cosa ha ottenuto? Se infatti Abramo è stato giustificato per le opere, ha di che gloriarsi, ma non davanti a Dio. Ora, che cosa dice la Scrittura? Abramo credette a Dio e ciò gli fu accreditato come giustizia. A chi lavora, il salario non viene calcolato come dono, ma come debito; a chi invece non lavora, ma crede in Colui che giustifica l’empio, la sua fede gli viene accreditata come giustizia. Così anche Davide proclama beato l’uomo a cui Dio accredita la giustizia indipendentemente dalle opere: Beati quelli le cui iniquità sono state perdonate e i peccati sono stati ricoperti; Beato l’uomo al quale il Signore non mette in conto il peccato! Ora, questa beatitudine riguarda chi è circonciso o anche chi non è circonciso? Noi diciamo infatti che la fede fu accreditata ad Abramo come giustizia. Come dunque gli fu accreditata? Quando era circonciso o quando non lo era? Non dopo la circoncisione, ma prima. Infatti egli ricevette il segno della circoncisione come sigillo della giustizia, derivante dalla fede, già ottenuta quando non era ancora circonciso. In tal modo egli divenne padre di tutti i non circoncisi che credono, cosicché anche a loro venisse accreditata la giustizia ed egli fosse padre anche dei circoncisi, di quelli che non solo provengono dalla circoncisione ma camminano anche sulle orme della fede del nostro padre Abramo prima della sua circoncisione. Infatti non in virtù della Legge fu data ad Abramo, o alla sua discendenza, la promessa di diventare erede del mondo, ma in virtù della giustizia che viene dalla fede. Se dunque diventassero eredi coloro che provengono dalla Legge, sarebbe resa vana la fede e inefficace la promessa. La Legge infatti provoca l’ira; al contrario, dove non c’è Legge, non c’è nemmeno trasgressione. Eredi dunque si diventa in virtù della fede, perché sia secondo la grazia, e in tal modo la promessa sia sicura per tutta la discendenza: non soltanto per quella che deriva dalla Legge, ma anche per quella che deriva dalla fede di Abramo, il quale è padre di tutti noi – come sta scritto: Ti ho costituito padre di molti popoli – davanti al Dio nel quale credette, che dà vita ai morti e chiama all’esistenza le cose che non esistono. Egli credette, saldo nella speranza contro ogni speranza, e così divenne padre di molti popoli, come gli era stato detto: Così sarà la tua discendenza. Egli non vacillò nella fede, pur vedendo già come morto il proprio corpo – aveva circa cento anni – e morto il seno di Sara. Di fronte alla promessa di Dio non esitò per incredulità, ma si rafforzò nella fede e diede gloria a Dio, pienamente convinto che quanto egli aveva promesso era anche capace di portarlo a compimento. Ecco perché gli fu accreditato come giustizia. E non soltanto per lui è stato scritto che gli fu accreditato, ma anche per noi, ai quali deve essere accreditato: a noi che crediamo in colui che ha risuscitato dai morti Gesù nostro Signore, il quale è stato consegnato alla morte a causa delle nostre colpe ed è stato risuscitato per la nostra giustificazione (Rm 4,1-25). Questa fede nella speranza contro ogni speranza è chiesta ad ogni discepolo di Gesù. / LEGGIAMO Eb 11,1-2.8-19 / La fede è fondamento di ciò che si spera e prova di ciò che non si vede. Per questa fede i nostri antenati sono stati approvati da Dio. Per fede, Abramo, chiamato da Dio, obbedì partendo per un luogo che doveva ricevere in eredità, e partì senza sapere dove andava. Per fede, egli soggiornò nella terra promessa come in una regione straniera, abitando sotto le tende, come anche Isacco e Giacobbe, coeredi della medesima promessa. Egli aspettava infatti la città dalle salde fondamenta, il cui architetto e costruttore è Dio stesso. Per fede, anche Sara, sebbene fuori dell’età, ricevette la possibilità di diventare madre, perché ritenne degno di fede colui che glielo aveva promesso. Per questo da un uomo solo, e inoltre già segnato dalla morte, nacque una discendenza numerosa come le stelle del cielo e come la sabbia che si trova lungo la spiaggia del mare e non si può contare. Nella fede morirono tutti costoro, senza aver ottenuto i beni promessi, ma li videro e li salutarono solo da lontano, dichiarando di essere stranieri e pellegrini sulla terra. Chi parla così, mostra di essere alla ricerca di una patria. Se avessero pensato a quella da cui erano usciti, avrebbero avuto la possibilità di ritornarvi; ora invece essi aspirano a una patria migliore, cioè a quella celeste. Per questo Dio non si vergogna di essere chiamato loro Dio. Ha preparato infatti per loro una città. Per fede, Abramo, messo alla prova, offrì Isacco, e proprio lui, che aveva ricevuto le promesse, offrì il suo unigenito figlio, del quale era stato detto: Mediante Isacco avrai una tua discendenza. Egli pensava infatti che Dio è capace di far risorgere anche dai morti: per questo lo riebbe anche come simbolo. Ecco le parole che creano la speranza contro ogni speranza: Dopo tali fatti, fu rivolta ad Abram, in visione, questa parola del Signore: «Non temere, Abram. Io sono il tuo scudo; la tua ricompensa sarà molto grande». Rispose Abram: «Signore Dio, che cosa mi darai? Io me ne vado senza figli e l’erede della mia casa è Elièzer di Damasco». Soggiunse Abram: «Ecco, a me non hai dato discendenza e un mio domestico sarà mio erede». Ed ecco, gli fu rivolta questa parola dal Signore: «Non sarà costui il tuo erede, ma uno nato da te sarà il tuo erede». Poi lo condusse fuori e gli disse: «Guarda in cielo e conta le stelle, se riesci a contarle»; e soggiunse: «Tale sarà la tua discendenza». Egli credette al Signore, che glielo accreditò come giustizia (Gen 15,1-6). Quando Abram ebbe novantanove anni, il Signore gli apparve e gli disse: «Io sono Dio l’Onnipotente: cammina davanti a me e sii integro. Porrò la mia alleanza tra me e te e ti renderò molto, molto numeroso». Subito Abram si prostrò con il viso a terra e Dio parlò con lui: «Quanto a me, ecco, la mia alleanza è con te: diventerai padre di una moltitudine di nazioni. Non ti chiamerai più Abram, ma ti chiamerai Abramo, perché padre di una moltitudine di nazioni ti renderò (Gen 17,1-5). Ma si ferma forse in questa fede nella speranza contro ogni speranza la fede di Abramo? No di certo. Ad Abramo il Signore ha chiesto una fede anche più forte, più alta. Gli ha chiesto di distruggere la speranza nella quale aveva creduto, al fine di credere nella speranza, pur distruggendo lui la speranza nella quale aveva creduto. In fondo così va letto il sacrificio di Isacco. Abramo non deve credere che il Signore gli darà un altro figlio. La speranza promessa è Isacco, non un altro figlip. Abramo deve credere in Isacco nonostante lui lo stia portando sul monte per essere immolato. Leggiamo il testo della Genesi: Dopo queste cose, Dio mise alla prova Abramo e gli disse: «Abramo!». Rispose: «Eccomi!». Riprese: «Prendi tuo figlio, il tuo unigenito che ami, Isacco, va’ nel territorio di Mòria e offrilo in olocausto su di un monte che io ti indicherò». Abramo si alzò di buon mattino, sellò l’asino, prese con sé due servi e il figlio Isacco, spaccò la legna per l’olocausto e si mise in viaggio verso il luogo che Dio gli aveva indicato. Il terzo giorno Abramo alzò gli occhi e da lontano vide quel luogo. Allora Abramo disse ai suoi servi: «Fermatevi qui con l’asino; io e il ragazzo andremo fin lassù, ci prostreremo e poi ritorneremo da voi». Abramo prese la legna dell’olocausto e la caricò sul figlio Isacco, prese in mano il fuoco e il coltello, poi proseguirono tutti e due insieme. Isacco si rivolse al padre Abramo e disse: «Padre mio!». Rispose: «Eccomi, figlio mio». Riprese: «Ecco qui il fuoco e la legna, ma dov’è l’agnello per l’olocausto?». Abramo rispose: «Dio stesso si provvederà l’agnello per l’olocausto, figlio mio!». Proseguirono tutti e due insieme. Così arrivarono al luogo che Dio gli aveva indicato; qui Abramo costruì l’altare, collocò la legna, legò suo figlio Isacco e lo depose sull’altare, sopra la legna. Poi Abramo stese la mano e prese il coltello per immolare suo figlio. Ma l’angelo del Signore lo chiamò dal cielo e gli disse: «Abramo, Abramo!». Rispose: «Eccomi!». L’angelo disse: «Non stendere la mano contro il ragazzo e non fargli niente! Ora so che tu temi Dio e non mi hai rifiutato tuo figlio, il tuo unigenito». Allora Abramo alzò gli occhi e vide un ariete, impigliato con le corna in un cespuglio. Abramo andò a prendere l’ariete e lo offrì in olocausto invece del figlio. Abramo chiamò quel luogo «Il Signore vede»; perciò oggi si dice: «Sul monte il Signore si fa vedere». L’angelo del Signore chiamò dal cielo Abramo per la seconda volta e disse: «Giuro per me stesso, oracolo del Signore: perché tu hai fatto questo e non hai risparmiato tuo figlio, il tuo unigenito, io ti colmerò di benedizioni e renderò molto numerosa la tua discendenza, come le stelle del cielo e come la sabbia che è sul lido del mare; la tua discendenza si impadronirà delle città dei nemici. Si diranno benedette nella tua discendenza tutte le nazioni della terra, perché tu hai obbedito alla mia voce» (Gen 22,1-18). In cosa deve credere Abramo? Deve credere che l’Onnipotenza del Signore non ha limiti neanche dinanzi alla morte. Dal nulla il Signore gli ha dato il figlio. Ora il Signore chiede di ridurre in nulla il figlio avuto dal nulla, perché gli deve attestare quanto è grande la sua onnipotenza. Lui glielo darà questa volta dal nulla della morte. Ecco la fede che il Signore chiede ad ogni suo vero adoratore: credere che ogni sua Parola si compie sempre, anche quando dinanzi ai nostri occhi vi è il nulla assoluto. Anche dinanzi al nulla della morte la sua Parola si compie. Senza una fede viva e vera nella Parola del Signore, il naufragio nella fede è sempre possibile. La fede infatti non si fonda sulla nostra scienza, nostra potenza, nostra volontà. La fede si fonda solo sull’Onnipotenza della Parola del Signore nostro Dio e sulla sua onniscienza che già vede come presenti le cose future che ancora neanche esistono. Lui dice e il nulla storico si trasforma in vita per i suoi eletti. Senza questa fede mai vi potrà essere vero cammino con il Signore. / LETTURA DEL VANGELO / E furono presi da grande timore e si dicevano l’un l’altro: «Chi è dunque costui, che anche il vento e il mare gli obbediscono?». Ogni miracolo che Gesù compie manifesta una verità nella sua relazione con il Signore, suo Dio e Padre che lo ha mandato. Signore del vento è solo Dio. Solo Lui lo può scatenare con la sua parola e solo Lui lo può calmare, sempre con la sua Parola. Scatenò nel cielo il vento orientale, con la sua forza fece soffiare il vento australe; su di loro fece piovere carne come polvere e uccelli come sabbia del mare (Sal 78,26-27). Benedici il Signore, anima mia! Sei tanto grande, Signore, mio Dio! Sei rivestito di maestà e di splendore, avvolto di luce come di un manto, tu che distendi i cieli come una tenda, costruisci sulle acque le tue alte dimore, fai delle nubi il tuo carro, cammini sulle ali del vento, fai dei venti i tuoi messaggeri e dei fulmini i tuoi ministri (Sal 104,1-4). Sì, riconosco che il Signore è grande, il Signore nostro più di tutti gli dèi. Tutto ciò che vuole il Signore lo compie in cielo e sulla terra, nei mari e in tutti gli abissi. Fa salire le nubi dall’estremità della terra, produce le folgori per la pioggia, dalle sue riserve libera il vento (Sal 135,5-7). Il Signore rivela a Giobbe che tutta la creazione è opera delle sue mani e obbedisce ad ogni suo comando: Il Signore prese a dire a Giobbe in mezzo all’uragano: «Chi è mai costui che oscura il mio piano con discorsi da ignorante? Cingiti i fianchi come un prode: io t’interrogherò e tu mi istruirai! Quando ponevo le fondamenta della terra, tu dov’eri? Dimmelo, se sei tanto intelligente! Chi ha fissato le sue dimensioni, se lo sai, o chi ha teso su di essa la corda per misurare? Dove sono fissate le sue basi o chi ha posto la sua pietra angolare, mentre gioivano in coro le stelle del mattino e acclamavano tutti i figli di Dio? Chi ha chiuso tra due porte il mare, quando usciva impetuoso dal seno materno, quando io lo vestivo di nubi e lo fasciavo di una nuvola oscura, quando gli ho fissato un limite, e gli ho messo chiavistello e due porte dicendo: “Fin qui giungerai e non oltre e qui s’infrangerà l’orgoglio delle tue onde”? Da quando vivi, hai mai comandato al mattino e assegnato il posto all’aurora, perché afferri la terra per i lembi e ne scuota via i malvagi, ed essa prenda forma come creta premuta da sigillo e si tinga come un vestito, e sia negata ai malvagi la loro luce e sia spezzato il braccio che si alza a colpire? Sei mai giunto alle sorgenti del mare e nel fondo dell’abisso hai tu passeggiato? Ti sono state svelate le porte della morte e hai visto le porte dell’ombra tenebrosa? Hai tu considerato quanto si estende la terra? Dillo, se sai tutto questo! Sei mai giunto fino ai depositi della neve, hai mai visto i serbatoi della grandine, che io riserbo per l’ora della sciagura, per il giorno della guerra e della battaglia? Per quali vie si diffonde la luce, da dove il vento d’oriente invade la terra? Conosci tu le leggi del cielo o ne applichi le norme sulla terra? Puoi tu alzare la voce fino alle nubi per farti inondare da una massa d’acqua? Scagli tu i fulmini ed essi partono dicendoti: “Eccoci!”? (Gb 38,1-35). Anche il Siracide rivela che tutta la creazione non solo è opera del Signore, ma anche che ogni suo elemento è sotto perenne obbedienza a Colui che l’ha fatta. Con il suo comando fa cadere la neve e fa guizzare i fulmini secondo il suo giudizio: per esso si aprono i tesori celesti e le nubi volano via come uccelli. Con la sua potenza egli condensa le nuvole e si sminuzzano i chicchi di grandine. Il rumore del suo tuono fa tremare la terra, e al suo apparire sussultano i monti; secondo il suo volere soffia lo scirocco, così anche l’uragano del settentrione e il turbine dei venti. Egli sparge la neve come uccelli che discendono, come locusta che si posa è la sua caduta. L’occhio ammira la bellezza del suo candore e il cuore stupisce nel vederla fioccare. Con la sua parola egli ha domato l’abisso e vi ha piantato le isole. I naviganti del mare ne descrivono i pericoli, a sentirli con i nostri orecchi restiamo stupiti; là ci sono opere singolari e stupende, esseri viventi di ogni specie e mostri marini. Per lui il suo messaggero compie un felice cammino, e per la sua parola tutto sta insieme (Sir 43,1-26). Se il mare e i venti obbediscono al comando di Gesù, significa che Lui, dal Signore Dio, dal Padre suo, è stato reso partecipe della sua onnipotenza di comando. Dio necessariamente dovrà essere con Gesù, dal momento che comandare alla creazione appartiene solo a Dio. Dalle opere si conosce la persona che le compie. Gesù gode della stessa onnipotenza di comando del Signore e Creatore del cielo e della terra. / LEGGIAMO IL TESTO DI Mc 4,35-41 / In quel medesimo giorno, venuta la sera, disse loro: «Passiamo all’altra riva». E, congedata la folla, lo presero con sé, così com’era, nella barca. C’erano anche altre barche con lui. Ci fu una grande tempesta di vento e le onde si rovesciavano nella barca, tanto che ormai era piena. Egli se ne stava a poppa, sul cuscino, e dormiva. Allora lo svegliarono e gli dissero: «Maestro, non t’importa che siamo perduti?». Si destò, minacciò il vento e disse al mare: «Taci, calmati!». Il vento cessò e ci fu grande bonaccia. Poi disse loro: «Perché avete paura? Non avete ancora fede?». E furono presi da grande timore e si dicevano l’un l’altro: «Chi è dunque costui, che anche il vento e il mare gli obbediscono?». Come la purissima fede in Cristo Gesù giorno dopo giorno nasce dalle opere che lui compie, così anche oggi la fede in Cristo deve nascere dalle opere che compiono quanti dicono di credere in Cristo. Ecco quanto dice Gesù ai suoi discepoli: Voi siete la luce del mondo; non può restare nascosta una città che sta sopra un monte, né si accende una lampada per metterla sotto il moggio, ma sul candelabro, e così fa luce a tutti quelli che sono nella casa. Così risplenda la vostra luce davanti agli uomini, perché vedano le vostre opere buone e rendano gloria al Padre vostro che è nei cieli (Mt 5,14-16). La stessa verità così è annunciata dallo Spirito Santo per bocca dell’Apostolo Giacomo: A che serve, fratelli miei, se uno dice di avere fede, ma non ha le opere? Quella fede può forse salvarlo? Se un fratello o una sorella sono senza vestiti e sprovvisti del cibo quotidiano e uno di voi dice loro: «Andatevene in pace, riscaldatevi e saziatevi», ma non date loro il necessario per il corpo, a che cosa serve? Così anche la fede: se non è seguita dalle opere, in se stessa è morta. Abramo, nostro padre, non fu forse giustificato per le sue opere, quando offrì Isacco, suo figlio, sull’altare? Vedi: la fede agiva insieme alle opere di lui, e per le opere la fede divenne perfetta. E si compì la Scrittura che dice: Abramo credette a Dio e gli fu accreditato come giustizia, ed egli fu chiamato amico di Dio. Vedete: l’uomo è giustificato per le opere e non soltanto per la fede. Così anche Raab, la prostituta, non fu forse giustificata per le opere, perché aveva dato ospitalità agli esploratori e li aveva fatti ripartire per un’altra strada? Infatti come il corpo senza lo spirito è morto, così anche la fede senza le opere è morta (Gc 2,1-26). Gesù con l’onnipotenza del Padre compie le opere che solo il Padre può compiere. I discepoli credono in Lui. La stessa legge deve essere vissuta dai discepoli di Gesù. Essi compiono, con la forza dello Spirito Santo di Gesù, le opere di Gesù, il mondo crede che essi sono discepoli di Gesù e si apre alla fede in Cristo per le opere che essi compiono. La stessa legge per giungere alla fede in Cristo vale anche per i cristiani. Questa legge è scritta per noi dall’Apostolo Giovanni: Gesù, in presenza dei suoi discepoli, fece molti altri segni che non sono stati scritti in questo libro. Ma questi sono stati scritti perché crediate che Gesù è il Cristo, il Figlio di Dio, e perché, credendo, abbiate la vita nel suo nome (Gv 20,30-31). Il cristiano fa molti segni della sua fede, della sua speranza, della sua carità. Il mondo li vede e si apre alle fede in lui, nel discepolo. Confesserà che il discepolo è con Gesù e che Gesù è con il discepolo e si aprirà alla fede in Cristo Signore per le opere viste. Si compie la profezia di Zaccaria: Così dice il Signore degli eserciti: Anche popoli e abitanti di numerose città si raduneranno e si diranno l’un l’altro: “Su, andiamo a supplicare il Signore, a trovare il Signore degli eserciti. Anch’io voglio venire”. Così popoli numerosi e nazioni potenti verranno a Gerusalemme a cercare il Signore degli eserciti e a supplicare il Signore. Così dice il Signore degli eserciti: In quei giorni, dieci uomini di tutte le lingue delle nazioni afferreranno un Giudeo per il lembo del mantello e gli diranno: “Vogliamo venire con voi, perché abbiamo udito che Dio è con voi”» (Zac 8,20-23). Madre di Dio e Madre nostra, fa’ che ogni discepolo di Gesù compia le opera di Gesù perché il mondo creda che Gesù è il loro Dio e Signore. Amen. 
</p>


<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
