<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Mercoledì della II settimana di Quaresima.
</p>

<p>
<u>ANTIFONA</u> / Non abbandonarmi, Signore, mio Dio, da me non stare lontano; vieni presto in mio aiuto, o Signore, mia salvezza. (Sal 37,22-23)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Custodisci, o Padre, la tua famiglia nell'impegno delle buone opere; confortala con il tuo aiuto nel cammino della vita e guidala al possesso dei beni eterni. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / Venite, e colpiamo il giusto / Dal libro del profeta Geremia (Ger 18,18-20) / [I nemici del profeta] dissero: «Venite e tramiamo insidie contro Geremìa, perché la legge non verrà meno ai sacerdoti, né il consiglio ai saggi né la parola ai profeti. Venite, ostacoliamolo quando parla,  non badiamo a tutte le sue parole». Prestami ascolto, Signore, e odi la voce di chi è in lite con me. Si rende forse male per bene? Hanno scavato per me una fossa. Ricòrdati quando mi presentavo a te, per parlare in loro favore, per stornare da loro la tua ira. / Parola di Dio.
</p>

<p>
<u>PSALMUS</u> / (Sal 30) <b>Salvami, Signore, per la tua misericordia</b> / Scioglimi dal laccio che mi hanno teso, perché sei tu la mia difesa. Alle tue mani affido il mio spirito; tu mi hai riscattato, Signore, Dio fedele. R. / Ascolto la calunnia di molti: «Terrore all'intorno!», quando insieme contro di me congiurano, tramano per togliermi la vita. R. / Ma io confido in te, Signore; dico: «Tu sei il mio Dio, i mei giorni sono nelle tue mani». Liberami dalla mano dei miei nemici e dai miei persecutori. R.
</p>

<p>
<u>ACCLAMATIO</u> / Lode e onore a te, Signore Gesù. / Io sono la luce del mondo, dice il Signore; chi segue me, avrà la luce della vita. (Gv 8,12) / Lode e onore a te, Signore Gesù.
</p>

<p>
<u>VANGELO</u> / <b>Lo condanneranno a morte</b> / Dal Vangelo secondo Matteo (Mt 20,17-28) / In quel tempo, mentre saliva a Gerusalemme, Gesù prese in disparte i dodici discepoli e lungo il cammino disse loro: «Ecco, noi saliamo a Gerusalemme e il Figlio dell'uomo sarà consegnato ai capi dei sacerdoti e agli scribi; lo condanneranno a morte e lo consegneranno ai pagani perché venga deriso e flagellato e crocifisso, e il terzo giorno risorgerà». Allora gli si avvicinò la madre dei figli di Zebedèo con i suoi figli e si prostrò per chiedergli qualcosa. Egli le disse: «Che cosa vuoi?». Gli rispose: «Di' che questi miei due figli siedano uno alla tua destra e uno alla tua sinistra nel tuo regno». Rispose Gesù: «Voi non sapete quello che chiedete. Potete bere il calice che io sto per bere?». Gli dicono: «Lo possiamo». Ed egli disse loro: «Il mio calice, lo berrete; però sedere alla mia destra e alla mia sinistra non sta a me concederlo: è per coloro per i quali il Padre mio lo ha preparato». Gli altri dieci, avendo sentito, si sdegnarono con i due fratelli. Ma Gesù li chiamò a sé e disse: «Voi sapete che i governanti delle nazioni dòminano su di esse e i capi le opprimono. Tra voi non sarà così; ma chi vuole diventare grande tra voi, sarà vostro servitore e chi vuole essere il primo tra voi, sarà vostro schiavo. Come il Figlio dell'uomo, che non è venuto per farsi servire, ma per servire e dare la propria vita in riscatto per molti». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / La Parola ascoltata svela le trame della violenza contro i deboli e gli innocenti, e preannuncia gli eventi della liturgia pasquale. Pensando alla croce di Cristo, albero di vita, rivolgiamo a Dio la nostra preghiera: <b>Libera la nostra vita, Signore.</b> / Perchè la cultura della vita, che cresce con la civiltà dell'amore, diventi fondamento dell'educazione di ogni uomo, nella famiglia e nella società. Preghiamo: / Perchè il vangelo della vita, annunciato dalla Chiesa, apra le coscienze degli uomini alla speranza e alla gioia, liberandole dagli egoismi e dalla paura. Preghiamo: / Perchè i giovani, che la Chiesa non cessa di amare e di responsabilizzare, progettino il loro avvenire guardando a Cristo, pienezza di vita. Preghiamo: / Perchè le persone violente riflettano sul loro rifiuto della vita, alla luce del bisogno di riconciliazione, che Dio ha messo nel cuore di ogni uomo. Preghiamo: / Perchè noi, che nell'eucaristia celebriamo il sacrificio di Cristo che dona la sua vita divina, offriamo piena collaborazione alle istituzioni che in qualunque modo difendono e promuovono la vita. Preghiamo: / Per le vittime del terrorismo, delle criminalità e dell'eversione. / Per chi soffre a causa delle violenze della vita quotidiana. / O Dio, che hai vinto la violenza della morte con la risurrezione del tuo Figlio Gesù, libera la vita dalle minacce e dalla violenza che la opprimono, e donaci la grazia di diventare servi gli uni degli altri, a imitazione di Gesù, nostro fratello, che vive e regna nei secoli dei secoli. Amen.
</p>

<p>
<u>OFFERTORIO</u> / Volgi con bontà lo sguardo, o Signore, alle offerte che ti presentiamo, e per questo santo scambio di doni liberaci dal dominio del peccato. Per Cristo nostro Signore.
</p>

<p>
<u>PREFAZIO</u> / <b>Il significato spirituale della Quaresima</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Ogni anno tu doni ai tuoi fedeli di prepararsi con gioia, purificati nello spirito, alla celebrazione della Pasqua, perché, assidui nella preghiera e nella carità operosa, attingano ai misteri della redenzione la pienezza della vita nuova in Cristo tuo Figlio, nostro salvatore. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Il Figlio dell'uomo non è venuto per essere servito, ma per servire e dare la propria vita in riscatto per molti. (Mt 20,28)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Signore Dio nostro, questo sacramento, che ci hai donato come pegno di vita immortale, sia per noi sorgente inesauribile di salvezza eterna. Per Cristo nostro Signore. / Orazione sul popolo ad libitum / Concedi ai tuoi figli, o Padre, l'abbondanza della tua grazia, dona loro la salute del corpo e dello spirito, la pienezza della carità fraterna e la gioia di esserti sempre fedeli. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / Liturgia latina / Urbs Jerusalem beata «Ecco, noi stiamo salendo a Gerusalemme» / O Gerusalemme, città di Dio, ti acclamiamo «Visione di pace». Nei cieli fosti costruita con pietre vive (1Pt 2, 5) ; Coronata di angeli e di santi, sei la Prediletta del Re (cfr. Sal 45). Scesa dal cielo, tutta nuova, adorna per il tuo sposo (Ap 21, 2), Vieni come la Sposa; vieni ad abbracciare il tuo Signore. E si vedrà brillare sulle tue mura l'oro della tua gioia (Ap 21, 18). Si aprano le ante delle tue porte; risplenda la tua bellezza. Ogni uomo, penetrando in te, sia salvato per la tua grazia. Sia accolto chiunque soffre nel nome di Cristo e si scoraggia. È Cristo il maestro e l'artigiano: egli intaglia e leviga. Aggiusta ogni pietra, scelta per il proprio posto, Da lui sistemata per edificare quel Tempio santo dove egli dimora (1Cor 3, 16).
</p>

<p>
<u>DIBRUNO-21</u> / Voi non sapete quello che chiedete (Mt 20,17-28) / Sappiamo noi quello che chiediamo? Lo sappiamo se chiediamo seguendo un ordine spirituale perfetto. Prima si deve chiedere perdono di ogni peccato commesso, così che l’anima sia colma di grazia e il cuore pieno di Spirito Santo. Ottenuto il perdono, si loda, si benedice, si esalta e si ringrazia il Signore per l’amicizia che Lui ha ristabilito con noi. Altra richiesta da elevare a Dio senza alcuna interruzione è quella di rimanere sempre nella più pura obbedienza alla Parola, al Vangelo, alla divina Volontà, alla verità dello Spirito Santo, alla missione, al carisma ricevuto, al ministero da assolvere. Questa ultima richiesta non deve mai fermarsi né di giorno e né di notte. Messo a posto anima e spirito, si può pensare a chiedere quanto il nostro cuore desidera. In questa richiesta si esce dal cuore di Dio e si entra nel cuore dell’uomo. Diviene oltremodo difficile conoscere qual è il bene più grande, il bene migliore per noi. Vale allora la regola dell’Apostolo Paolo. Noi chiediamo ogni cosa al nostro Dio. Poi sarà Lui a custodire il cuore nella sua pace santa: “Siate sempre lieti nel Signore, ve lo ripeto: siate lieti. La vostra amabilità sia nota a tutti. Il Signore è vicino! Non angustiatevi per nulla, ma in ogni circostanza fate presenti a Dio le vostre richieste con preghiere, suppliche e ringraziamenti. E la pace di Dio, che supera ogni intelligenza, custodirà i vostri cuori e le vostre menti in Cristo Gesù” (Fil 4,4-7). Nella Lettera ai Romani lo stesso Paolo rivela che noi non sappiamo cosa chiedere al Signore. L’aiuto va chiesto sempre allo Spirito Santo: “Allo stesso modo anche lo Spirito viene in aiuto alla nostra debolezza; non sappiamo infatti come pregare in modo conveniente, ma lo Spirito stesso intercede con gemiti inesprimibili; e colui che scruta i cuori sa che cosa desidera lo Spirito, perché egli intercede per i santi secondo i disegni di Dio” (Rm 8,26-27). Qualsiasi cosa chiediamo, sempre dobbiamo aggiungere: “Non la mia volontà sia fatta, ma la tua, mio Signore e Dio”. Tuttavia più si cresce in grazia e in sapienza, più si cammina di fede in fede e più si conosce ciò che è gradito al Signore e si prega dalla conoscenza della sua volontà. Tutto va chiesto sempre per la più grande gloria di Dio. / In quel tempo, mentre saliva a Gerusalemme, Gesù prese in disparte i dodici discepoli e lungo il cammino disse loro: «Ecco, noi saliamo a Gerusalemme e il Figlio dell’uomo sarà consegnato ai capi dei sacerdoti e agli scribi; lo condanneranno a morte e lo consegneranno ai pagani perché venga deriso e flagellato e crocifisso, e il terzo giorno risorgerà». Allora gli si avvicinò la madre dei figli di Zebedèo con i suoi figli e si prostrò per chiedergli qualcosa. Egli le disse: «Che cosa vuoi?». Gli rispose: «Di’ che questi miei due figli siedano uno alla tua destra e uno alla tua sinistra nel tuo regno». Rispose Gesù: «Voi non sapete quello che chiedete. Potete bere il calice che io sto per bere?». Gli dicono: «Lo possiamo». Ed egli disse loro: «Il mio calice, lo berrete; però sedere alla mia destra e alla mia sinistra non sta a me concederlo: è per coloro per i quali il Padre mio lo ha preparato». Gli altri dieci, avendo sentito, si sdegnarono con i due fratelli. Ma Gesù li chiamò a sé e disse: «Voi sapete che i governanti delle nazioni dominano su di esse e i capi le opprimono. Tra voi non sarà così; ma chi vuole diventare grande tra voi, sarà vostro servitore e chi vuole essere il primo tra voi, sarà vostro schiavo. Come il Figlio dell’uomo, che non è venuto per farsi servire, ma per servire e dare la propria vita in riscatto per molti». / La madre dei figli di Zebedeo chiede a Gesù che i suoi due figli, Giacomo e Giovanni, siedano uno alla sua destra e uno alla sua sinistra nel suo regno. La risposta di Gesù è immediata: “Voi non sapete quello che chiedete”. Voi chiedete, ma non conoscete né Dio e né la sua volontà. Se conosceste Dio sapreste che è Lui il Signore della mia vita e che io non posso decidere nulla che non sia dalla sua volontà. Se voi conoscete la volontà di Dio, sapreste che Lui non vuole un regno come tutti gli altri regni che sono nel mondo. Nel regno del Padre mio non si comanda, si serve. Non si serve però dalla nostra volontà, ma dalla sua volontà, dal suo comando, dal suo Santo Spirito. Nel regno di Dio chi vuole essere il primo deve farsi il servo di tutti. In questo regno “regnare è servire e si serve sempre dalla croce”. “Regnavit a ligno Deus”. / Madre della Redenzione, Angeli, Santi, fateci servi di tutti nel regno di Dio. 
</p>

<p>
<u>SILVESTRINI-21</u> / Conoscersi, accettarsi, superarsi. Oggi meditiamo insieme le esortazioni del profeta Isaia "Lavatevi, purificatevi" e "anche se i vostri peccati fossero come scarlatto, diventeranno bianchi come neve". Sono esortazioni rivolte al popolo eletto ma anche alla nostra comunità monastica e cristiana. Il profeta Isaia ci manifesta la sua grande preoccupazione perché vuole il cambiamento, la conversione, vuole una novità di vita e di spirito, una vera vita di comunione. Gesù nel Vangelo ci conferma, in un suo invito, di amarci gli uni gli altri. Queste esortazioni ci devono far riflettere, in modo particolare in questo periodo di Quaresima. Abbiamo bisogno di conoscerci a fondo. Nessuno può progredire nel cammino della vita spirituale senza una profonda conoscenza di se stesso, delle sue qualità e dei suoi limiti, delle tendenze del proprio carattere e della propria personalità, delle possibilità che effettivamente possiede. Chi ha un vero interesse di avanzare nel cammino della vita cristiana deve compiere dei passi necessari: - conoscersi, - accettarsi, - superarsi. Già l'antico filosofo Sòcrate diceva: "conosci te stesso". Ognuno è chiamato in causa a fare un'introspezione personale. Se non conosciamo noi stessi rischiamo di avanzare nel buio, nelle tenebre, e di sbagliare la strada della vita. Abbiamo tutti bisogno di luce e di amore. Questo amore ci viene dalla riflessione, dal contatto con gli altri che ci possono consigliare o aiutare, ma, soprattutto dalla preghiera, dai sacramenti e dallo Spirito Santo. Conoscersi è far morire se stesso, per fare l'esperienza con Dio. Solo chi si avvicina in questo modo a Dio trova garanzia di vita e certezza del cammino. Ma poi però non basta conoscersi. Dobbiamo accettarci come siamo, con grande realismo ed umiltà. Diceva Santa Teresa d'Avila che "l'umiltà è la verità". Non si tratta quindi di mortificarci per le nostre mancanze e miserie, ma oltre a riconoscere queste dovremmo saper ringraziare il Padre Eterno anche per i doni ricevuti, le qualità e le virtù che, per sua grazia, possiamo praticare. Dobbiamo impegnarci, quindi, nel conoscere meglio noi stessi, per comprendere quali virtù e quali difetti dòminano in noi. Tutto questo per intraprendere un sano cammino di crescita spirituale. Il tempo di quaresima è un tempo di grazia molto propizio per la nostra metànoia, per la nostra conversione.
</p>

<p>
<u>LOYOLA-21</u> / Sono stanco e stremato, Signore. La salita è impervia e a ogni curva la meta sembra farsi più lontana, farsi di nebbia, scomparire del tutto privando di ogni senso il mio cammino. Ogni passo mi avvicina al vuoto. Dai un senso a questo dolore, Signore. Dimmi che verrò ricompensato, che il mio cuore riceverà un riconoscimento, che dietro la collina verrò premiato. Dai un senso a questa tribolazione. Quando domani, coi piedi piagati e il cuore spezzato arriverò da te, offrimi di sederti accanto: il mio dolore mi avrà fatto grande abbastanza da starti accanto. Ma invece tu sei venuto proprio per mostrare che si ama soltanto per amare, non c’è ragione altra. E non c’è premio, non c’è ricompensa perché l’amore segue soltanto la legge dell’amore, dello spreco, dell’offerta assoluta, svincolata da ogni attesa. Non c’è merito né colpa, non c’è premio né punizione: si ama per amare, semplicemente perché è per amare che siamo stati creati della tua stessa sostanza: puro amore. E solo quando amiamo stiamo vivendo a pieno: a ben guardare siamo già qui, seduti accanto a te non perché ci hai innalzati alla tua altezza, ma perché tu sei sceso tra noi per raccontarci, con la tua vita e con la tua morte, la più grande delle storie d’amore. / Quale salita oggi mi sembra impossibile da affrontare? Per quale sofferenza sento di dover essere ricompensato? In quale occasione ho sperimentato che l’amore è l’unica ragione? (Verena M.)
</p>

<p>
<u>LettureBose</u> / Del Signore è la terra e quanto contiene / Dio all'inizio non ha fatto uno ricco e un altro povero, né al momento della creazione ha donato a uno molti tesori e a un altro ha negato perfino la possibilità di trovarli, ma ha distribuito a tutti la stessa terra. Come mai, dunque, se la terra è un possesso comune, tu hai tanti e tanti ettari, mentre il tuo vicino non ha neppure un pugno di terra? Mi dirai: "È stato mio padre a lasciarmela". E io ti dico: "E lui, da chi l'ha ricevuta?". "Dai suoi antenati" ... Non mi spingerò a esaminare ulteriormente la cosa. Ammettiamo pure che la ricchezza sia giusta, esente da rapina, che tu non abbia colpa delle azioni ingiuste grazie alle quali tuo padre si è arricchito: hai il frutto di rapine, ma non sei tu ad aver rubato. Ammettiamo pure che nemmeno tuo padre abbia rubato, ma che l'oro da lui posseduto gli provenisse dalla terra; ebbene, è forse per questo buona la ricchezza? Mi dirai: "No, ma non per questo è cattiva". Non è cattiva se viene condivisa con chi ne ha bisogno, altrimenti è cattiva e insidiosa. Tu osserverai: "Finché non si fa il male, non si è cattivi, anche se non si compie il bene". Ammettiamo che siano giuste le tue parole; ma non è forse un male possedere per sé soli i beni del Signore? Non è forse del Signore la terra e tutto quanto essa contiene (Sal 23 [24],1)? Se i nostri beni appartengono al Signore di tutti, sono possesso anche di quelli che lo servono insieme a noi, poiché ciò che è del Signore è comune a tutti ... Per i beni comuni non si lotta mai, c'è sempre pace; mentre, non appena uno tenta di mettere le mani su qualcosa e di appropriarsene, scoppiano zuffe, quasi che la natura stessa si indigni a vederci contendere dove Dio ci unisce, e litigare fino a separarci, per tirare a noi i beni e dire: "Mio, tuo"! Il "tuo" e il "mio" sono fredde parole: qui scoppia il contrasto, qui sorgono le inimicizie. Dove invece questa distinzione non esiste, non si vedono sorgere né conflitti né rivalità ... Come può essere buono chi possiede le ricchezze? Non è possibile. È buono se le condivide con gli altri; è buono quando non possiede; è buono quando fa dono agli altri. Fino a quando possiede ricchezze, non può essere buono. (Giovanni Crisostomo, Omelie sulla Prima lettera a Timoteo 12,4) 
</p>

<p>
<u>FEGF1</u> / IIa settimana di Quaresima - LODI - mercoledì / Di’ che questi miei figli siedano uno alla tua destra  e uno alla tua sinistra nel tuo Regno, Basilio di Seleucia nel quinto secolo / Vuoi vedere la fede di questa donna? Ebbene considera il momento in cui fa la sua richiesta… La croce è pronta, la Passione imminente, la folla dei nemici già pronta al suo posto. Il Maestro ha parlato della sua morte, i discepoli sono preoccupati: prima della Passione, tremano alla sua evocazione. Quello che hanno udito li lascia stupefatti; sono presi da turbamento. Proprio in questo momento, questa madre, staccatasi dal gruppo dei discepoli, domanda addirittura il Regno, e richiede un trono per i suoi figli. Cosa dici, donna? Senti parlare di croce e tu chiedi un trono? Si tratta della Passione, e tu desideri il Regno? Lascia pure i discepoli al loro timore e alla loro preoccupazione del pericolo. Ma di dove ti è mai venuto di domandare tale dignità? Fra tutto quello che è stato appena detto, cosa ti ha condotta a pensare al Regno?…  – “Vedo”, dice, “la Passione, eppure prevedo anche la Risurrezione. Vedo la croce piantata, e contemplo il cielo aperto. Guardo i chiodi, ma vedo anche il trono… Ho sentito il Signore in persona dire: «Siederete anche voi su dodici troni» (Mt 19,28). Vedo l’avvenire con gli occhi della fede.” Secondo me, questa donna è andata fino a precedere le parole del ladrone. Sulla croce, questi pronunciò questa preghiera: «Ricordati di me quando entrerai nel tuo Regno» (Lc 23,42). Prima della croce, lei ha preso il Regno come oggetto della sua supplica… Che desiderio perso nella visione dell’avvenire! Ciò che era nascosto dal tempo, la fede lo vedeva.
</p>

<p>
<u>MichaelDavideSemeraro</u> / Convertire... le salite / Mentre alcuni cercano di ascendere i gradi delle gerarchie, il Signore Gesù comincia a salire verso Gerusalemme come il sommo abbassamento dell’amore. L’evangelista Matteo non lascia spazio a nessuna immaginazione né ad alcuna falsa speranza: «Ecco noi saliamo a Gerusalemme e il Figlio dell’uomo sarà consegnato…» (Mt 20,18). Il profeta Geremia, da parte sua, ci esorta a non anteporre nulla alla verità e al rispetto degli altri, senza mai essere troppo concentrati su noi stessi, nemmeno quando ci sentiamo minacciati: «Hanno scavato per me una fossa» (Ger 18,20). Il Signore Gesù non solo si prepara accuratamente a salire da Gerico – il punto più basso – fino alla collina di Gerusalemme, ma anche prepara i suoi discepoli a sostenere lo scandalo di vederlo soffrire e, soprattutto, rinuncia a comportarsi da Dio, si fa servo e chiede di farci servi come lui. Nella fatica dei discepoli riconosciamo la continua lotta tra quello che noi pensiamo e pretendiamo da Dio e quello che realmente egli è, e compie per noi. Bisogna attraversare l’amarezza della rinuncia a un’immagine di noi stessi, che passa attraverso la rinuncia a una certa immagine di Dio, fino a fare nostre le parole e le emozioni del profeta che sembra quasi toccato dal dramma dei suoi nemici, consumati da un bisogno irrefrenabile di eliminare il confronto: «Ricordati quando mi presentavo a te, per parlare in loro favore, per stornare da loro la tua ira» (Ger 18,20). Come spiega Agostino: «Nei “salmi dei gradini” il salmista aspira a Gerusalemme e dice che vuol salire. Ma dove? Vuol forse salire per trovarsi un posto accanto al sole, alla luna e alle stelle? No certamente. Se desidera ascendere in cielo è perché nel cielo c'è l'eterna Gerusalemme dove abitano quei nostri concittadini che sono gli angeli (Eb 12,22), dai quali noi ora ci troviamo lontani perché esuli in terra. Nell'esilio sospiriamo, nella patria godremo» (AGOSTINO, Discorsi sui Salmi, Sal 121). La lezione della Pasqua che tutti siamo chiamati ad apprendere ci fa comprendere che salire è scendere. Così pure siamo chiamati a comprendere e ad assumere il fatto che le vere salite della nostra vita sono quelle che passano per i punti più bassi della nostra vita e delle nostre relazioni dove veniamo purificati da tutto ciò che si oppone alla logica del Vangelo. Quella logica che la madre dei figli di Zebedeo fa fatica ad accogliere, specialmente per quanto riguarda il destino dei propri figli: «Dì che questi miei due figli siedano uno alla tua destra e uno alla tua sinistra nel tuo regno» (Mt 20,21). Il Signore Gesù non si scandalizza e non reagisce in modo perentorio: accoglie e porta oltre, verso la verità non di una situazione di privilegio, ma di una relazione che converte. Il primo passo di questa conversione è accettare il proprio grado di ignoranza: «voi non sapete quello che chiedete» (Mt 20,22). È assolutamente rispettabile il desiderio di collaborare attivamente e il più vicino possibile all’instaurazione del Regno, ma ciò che è da rettificare è il modo attraverso cui ci si può ritrovare «alla tua destra e alla tua sinistra» (20,21). Forse mai e poi mai la madre dei figli di Zebedeo avrebbe potuto immaginare che questo posto lo avrebbero occupato ben presto non i suoi figli né nessuno dei discepoli, bensì quei due malfattori che sarebbero stati crocifissi con il Signore «uno a destra e uno a sinistra» (Mt 27,38). Se avesse potuto immaginare una situazione del genere, forse non avrebbe osato chiedere una cosa simile. Eppure queste sono le salite che ci portano più vicini al cuore di Cristo Signore, al cuore sofferente dell’umanità.
</p>

<p>
<u>RobertoPasolini</u> / Lo possiamo / La parola di Dio racchiusa nell’intreccio delle Scritture proposto dalla liturgia di oggi intende sottoporre a seria revisione il modo con cui portiamo avanti il desiderio della sequela del Signore, nel suo incessante cammino verso la «Gerusalemme» (Mt 20,17) del cielo. Il movimento con cui la madre «dei figli di Zebedèo con i suoi figli» (20,20) si avvicina a Gesù per chiedergli qualcosa è sospetto già da come l’evangelista lo propone al lettore: «Di’ che questi miei due figli siedano uno alla tua destra e uno alla tua sinistra nel tuo regno» (Mt 20,21). Naturalmente non c’è alcun male nel volersi mettere a servizio del regno di Dio, sebbene le motivazioni di questo desiderio abbiano sempre bisogno di chiarirsi di fronte alla logica del Vangelo. Forse mai e poi mai la madre dei due silenti discepoli avrebbe osato chiedere a Gesù qualcosa di simile, se solo avesse saputo in anticipo che, nell’ora drammatica della sua intronizzazione sull’altare della croce, le prime due persone a sedere alla sua destra e alla sua sinistra sarebbero stati due malfattori crocifissi. Non dimentichiamo che Gesù ha appena precisato, senza paura e senza alcuno sconto, quali sono i costi reali di una autentica disponibilità a fare della propria esistenza l’unico luogo di testimonianza del regno dei cieli: «Ecco, noi saliamo a Gerusalemme e il Figlio dell’uomo sarà consegnato ai capi dei sacerdoti e agli scribi; lo condanneranno a morte e lo consegneranno ai pagani perché venga deriso e flagellato e crocifisso, e il terzo giorno risorgerà» (Mt 20,18-19). Mentre per il Figlio di Dio sembra inevitabile affrontare qualunque genere di rifiuto, pur di affermare quanto la nostra umanità sia preziosa agli occhi del Padre, la domanda della madre dei figli di Zebedèo appare tutta concentrata sulla ricerca spasmodica di una posizione di prestigio, ben al riparo dal rischio del fallimento e dalla sofferenza. Anziché replicare in modo perentorio, il Signore Gesù cerca di annodare il filo di un discorso con queste aspettative incompatibili con la parola della croce, chiamando a sé anche gli altri dieci – estranei alla richiesta dei posti d’onore, ma non certo al fascino che essi esercitano – per rilanciare un dialogo capace di continuare a convertire il cuore: «Voi sapete che i governanti delle nazioni dòminano su di esse e i capi le opprimono. Tra voi non sarà così; ma chi vuole diventare grande tra voi, sarà vostro servitore e chi vuole essere il primo tra voi, sarà vostro schiavo» (Mt 20,25-27). Il Signore Gesù sottolinea ciò che tutti dovremmo sapere, ma in realtà molto facilmente dimentichiamo, riguardo all’inganno che ogni potere porta con sé. Occorre fare attenzione a desiderare e poi a occupare posizioni di privilegio, perché il rischio di assumerle come luoghi in cui ci differenziamo e distinguiamo dalla sorte degli altri è sempre molto grande. L’esperienza di Geremia profeta può essere assunta come uno specchio molto terso in cui la Quaresima ci invita a scrutare il nostro volto, per verificare quale sia il vero centro focale della nostra attenzione al vangelo di Cristo e in che misura il nostro desiderio di seguirlo si stia trasformando secondo la logica della Pasqua. L’esperienza drammatica e sofferta del profeta, a cui Dio chiede di testimoniare la responsabilità dell’alleanza in un clima di accesa e crescente ostilità, ci ricorda che il solo modo per fronteggiare sempre la realtà – con tutta la sua distanza dalle condizioni favorevoli a cui aneliamo – non è mai quello di cercare posizioni privilegiate, ma di restare continuamente aperti all’unico privilegio della preghiera: «Ricordati quando mi presentavo a te, per parlare in loro favore, per stornare da loro la tua ira» (Ger 18,20). In fondo, si tratta di accettare il fatto che «possiamo» (Mt 20,22) davvero – e sempre – seguire e servire il Signore, ora che il battesimo ci ha fatto diventare il suo corpo nella storia e nel tempo. Prima, però, è necessario guarire e convertire in profondità l’orientamento del nostro desiderio, per essere pieni di una sola, grande speranza: «Ma io confido in te, Signore; dico: “Tu sei il mio Dio, i miei giorni sono nelle tue mani”» (Sal 30,15).
</p>

<p>
<u>LuigiMariaEpicoco</u> / Paura / «Ecco, noi saliamo a Gerusalemme e il Figlio dell’uomo sarà consegnato ai capi dei sacerdoti e agli scribi; lo condanneranno a morte e lo consegneranno ai pagani perché venga deriso e flagellato e crocifisso, e il terzo giorno risorgerà». Queste parole segnano in maniera profonda l’intimità che Gesù costruisce con i suoi discepoli mentre si avvicina a Gerusalemme. Infatti l’intimità non nasce semplicemente dal passare del tempo insieme, o dal fare delle cose insieme, ma dal consegnare all’altro ciò che di più vero e decisivo accade nella nostra vita. Non di rado pensiamo di avere molti amici, ma l’amicizia vera non è intrattenimento, non è parlare sempre di banalità ma è poter entrare in intimità con l’altro, e ciò accade nella misura in cui si è capaci di discorsi profondi. Gesù sembra fare con i suoi discepoli esattamente questo. Nel Vangelo di oggi consegna loro una grande verità profonda della sua vita. Ma la reazione è strana: “Allora gli si avvicinò la madre dei figli di Zebedèo con i suoi figli e si prostrò per chiedergli qualcosa. Egli le disse: «Che cosa vuoi?». Gli rispose: «Di’ che questi miei due figli siedano uno alla tua destra e uno alla tua sinistra nel tuo regno». Rispose Gesù: «Voi non sapete quello che chiedete. Potete bere il calice che io sto per bere?»”. Come è possibile che davanti alla consegna più intima di Gesù la reazione di chi gli sta intorno è accaparrarsi i posti migliori, secondo una logica mondana che non ha nulla a che fare con ciò che Cristo è venuto ad annunciarci? Non viviamo anche noi oggi la medesima tentazione? Non sembra che nelle nostre famiglie, nei nostri posti di lavoro o nelle nostre comunità cerchiamo solo di cercare una nostra convenienza senza prendere sul serio il cuore stesso del messaggio di Gesù? Ma credo che tutto ciò accada come un meccanismo inconscio di difesa. Abbiamo paura della croce. Abbiamo paura di prendere sul serio le parole di Gesù, e per questo preferiamo vivere per cose banali, mondane, lontane dallo spirito del Vangelo.
</p>

<p>
<u>HomilyVoice-21</u> / PRIMA LETTURA / «Venite e tramiamo insidie contro Geremia, perché la legge non verrà meno ai sacerdoti né il consiglio ai saggi né la parola ai profeti. Venite, ostacoliamolo quando parla, non badiamo a tutte le sue parole». Queste parole sono false. Manca in esse una verità che è essenza, sostanza, luce per la nostra fede. Quando si rompe la comunione di fede e di obbedienza con il nostro Dio e Signore, dalla sapienza si passa nella stoltezza, dalla luce nelle tenebre, dalla vita nella morte. Poiché sapienza, luce, vita sono un dono che Dio fa ai suoi amici, ai suoi fedeli adoratori, quanti si separano da Lui vengono privati di questi doni. Anche la Parola è dono che Dio fa ai suoi amici. Quando si rompe con il Signore la comunione di verità, luce, sapienza, obbedienza, ascolto, amore, la via per il ritorno nella comunione è la conversione. La conversione è il frutto della Parola annunciata da quanti sono amici del Signore, suoi ministri, suoi messaggeri, suoi strumenti, suoi ambasciatori. Questa verità è così rivelata dal Signore per mezzo del profeta Geremia: Tu dirai loro: Così dice il Signore: Forse chi cade non si rialza e chi sbaglia strada non torna indietro? Perché allora questo popolo continua a ribellarsi, persiste nella malafede, e rifiuta di convertirsi? Ho ascoltato attentamente: non parlano come dovrebbero. Nessuno si pente della sua malizia, e si domanda: “Che cosa ho fatto?”. Ognuno prosegue la sua corsa senza voltarsi, come un cavallo lanciato nella battaglia. La cicogna nel cielo conosce il tempo per migrare, la tortora, la rondinella e la gru osservano il tempo del ritorno; il mio popolo, invece, non conosce l’ordine stabilito dal Signore. Come potete dire: “Noi siamo saggi, perché abbiamo la legge del Signore”? A menzogna l’ha ridotta lo stilo menzognero degli scribi! I saggi restano confusi, sconcertati e presi come in un laccio. Ecco, hanno rigettato la parola del Signore: quale sapienza possono avere? Per questo darò le loro donne a stranieri, i loro campi ai conquistatori, perché dal piccolo al grande tutti commettono frode; dal profeta al sacerdote tutti praticano la menzogna. Curano alla leggera la ferita della figlia del mio popolo, dicendo: “Pace, pace!”, ma pace non c’è. Dovrebbero vergognarsi dei loro atti abominevoli, ma non si vergognano affatto, non sanno neppure arrossire (Ger 8,4-12).  È verità immortale, eterna: la sapienza per leggere e comprendere la Parola viene dal Signore. Senza l’intelligenza che viene da Dio la Parola rimane un libro sigillato. Si legge, ma non si comprende. Per l’Apostolo Paolo la comprensione avviene per natura trasformata dallo Spirito Santo. Per comprendere la divina sapienza, la divina Parola, il divino Vangelo, da persone che vivono secondo la natura ereditata da Adamo dobbiamo divenire persone che viviamo secondo la natura spirituale generata in noi dallo Spirito Santo nelle acque del battesimo. Tra coloro che sono perfetti parliamo, sì, di sapienza, ma di una sapienza che non è di questo mondo, né dei dominatori di questo mondo, che vengono ridotti al nulla. Parliamo invece della sapienza di Dio, che è nel mistero, che è rimasta nascosta e che Dio ha stabilito prima dei secoli per la nostra gloria. Nessuno dei dominatori di questo mondo l’ha conosciuta; se l’avessero conosciuta, non avrebbero crocifisso il Signore della gloria. Ma, come sta scritto: Quelle cose che occhio non vide, né orecchio udì, né mai entrarono in cuore di uomo, Dio le ha preparate per coloro che lo amano. Ma a noi Dio le ha rivelate per mezzo dello Spirito; lo Spirito infatti conosce bene ogni cosa, anche le profondità di Dio. Chi infatti conosce i segreti dell’uomo se non lo spirito dell’uomo che è in lui? Così anche i segreti di Dio nessuno li ha mai conosciuti se non lo Spirito di Dio. Ora, noi non abbiamo ricevuto lo spirito del mondo, ma lo Spirito di Dio per conoscere ciò che Dio ci ha donato. Di queste cose noi parliamo, con parole non suggerite dalla sapienza umana, bensì insegnate dallo Spirito, esprimendo cose spirituali in termini spirituali. Ma l’uomo lasciato alle sue forze non comprende le cose dello Spirito di Dio: esse sono follia per lui e non è capace di intenderle, perché di esse si può giudicare per mezzo dello Spirito. L’uomo mosso dallo Spirito, invece, giudica ogni cosa, senza poter essere giudicato da nessuno. Infatti chi mai ha conosciuto il pensiero del Signore in modo da poterlo consigliare? Ora, noi abbiamo il pensiero di Cristo (1Cor 2,6-16). Con Gesù avviene la stessa cosa. Scribi e farisei sono senza alcuna sapienza. Lo attesta non solo il fatto che rifiutano la Parola di Dio, che è Parola proveniente direttamente da Dio, ma anche perché decidono di uccidere Gesù Signore per continuare nella loro falsità e idolatria. Voi scrutate le Scritture, pensando di avere in esse la vita eterna: sono proprio esse che danno testimonianza di me. Ma voi non volete venire a me per avere vita. Io non ricevo gloria dagli uomini. Ma vi conosco: non avete in voi l’amore di Dio. Io sono venuto nel nome del Padre mio e voi non mi accogliete; se un altro venisse nel proprio nome, lo accogliereste. E come potete credere, voi che ricevete gloria gli uni dagli altri, e non cercate la gloria che viene dall’unico Dio? Non crediate che sarò io ad accusarvi davanti al Padre; vi è già chi vi accusa: Mosè, nel quale riponete la vostra speranza. Se infatti credeste a Mosè, credereste anche a me; perché egli ha scritto di me. Ma se non credete ai suoi scritti, come potrete credere alle mie parole?» (Gv 5, 39-47). Quando si rompe la comunione di obbedienza con il Signore, il Signore porta con sé ogni dono. Rimane solo il dono dell’annuncio della Parola alla quale ci si deve convertire. Questa verità è così annunciata da Gesù: “In qualunque città o villaggio entriate, domandate chi là sia degno e rimanetevi finché non sarete partiti. Entrando nella casa, rivolgetele il saluto. Se quella casa ne è degna, la vostra pace scenda su di essa; ma se non ne è degna, la vostra pace ritorni a voi. Se qualcuno poi non vi accoglie e non dà ascolto alle vostre parole, uscite da quella casa o da quella città e scuotete la polvere dei vostri piedi. In verità io vi dico: nel giorno del giudizio la terra di Sòdoma e Gomorra sarà trattata meno duramente di quella città” (Mt 10,11-15). Il missionario di Gesù porta la pace. Si rifiuta il missionario, questi porta la pace con sé in un altro luogo. Dio e sapienza sono una cosa sola. Missionario e pace sono una cosa sola. Senza Dio si è senza sapienza. Senza missionario si è senza pace. È questo il motivo per cui quanto pensano, quanti si oppongono a Geremia, è totalmente falso. È pensiero di tenebre e non di luce. / LEGGIAMO Ger 18,18-20 / Dissero: «Venite e tramiamo insidie contro Geremia, perché la legge non verrà meno ai sacerdoti né il consiglio ai saggi né la parola ai profeti. Venite, ostacoliamolo quando parla, non badiamo a tutte le sue parole». Prestami ascolto, Signore, e odi la voce di chi è in lite con me. Si rende forse male per bene? Hanno scavato per me una fossa. Ricòrdati quando mi presentavo a te, per parlare in loro favore, per stornare da loro la tua ira. Geremia ci insegna con la sua vita che la Parola del Signore sempre conduce nella fornace ardente della persecuzione, degli insulti, dei maltrattamenti, della croce. Ma sempre chi vuole dare la vera Parola di Dio agli uomini deve prima consegnare tutta la sua vita al Signore, facendone a Lui un sacrificio. La consegna deve essere al momento stesso dell’accoglienza della missione. Prima si consegna la vita e poi si può iniziare la missione. Questa verità viene a noi rivelata dal Salmo e ripresa dalla Lettera agli Ebrei. Cristo Gesù prima di entrare nel mondo ha consegnato la sua vita al Padre, ne ha fatto un sacrificio. Entrando nel mondo, Cristo dice: Tu non hai voluto né sacrificio né offerta, un corpo invece mi hai preparato. Non hai gradito né olocausti né sacrifici per il peccato. Allora ho detto: «Ecco, io vengo  – poiché di me sta scritto nel rotolo del libro – per fare, o Dio, la tua volontà». Dopo aver detto: Tu non hai voluto e non hai gradito né sacrifici né offerte, né olocausti né sacrifici per il peccato, cose che vengono offerte secondo la Legge, soggiunge: Ecco, io vengo a fare la tua volontà. Così egli abolisce il primo sacrificio per costituire quello nuovo. Mediante quella volontà siamo stati santificati per mezzo dell’offerta del corpo di Gesù Cristo, una volta per sempre (Eb 10,6-10). È questa la legge della missione: prima si consegna interamente la vita al Signore e poi si accoglie la missione di annunciare agli uomini la Parola della salvezza e della Redenzione. Questa legge è universale. Non è per alcuni, ma è per tutti. / LETTURA DEL  <u>VANGELO</u> / «Ecco, noi saliamo a Gerusalemme e il Figlio dell’uomo sarà consegnato ai capi dei sacerdoti e agli scribi; lo condanneranno a morte e lo consegneranno ai pagani perché venga deriso e flagellato e crocifisso, e il terzo giorno risorgerà». Gesù sa cosa il Padre ha scritto per Lui sul rotolo del Libro. Lo sa e si dispone a dargli pieno adempimento. Sacrificio e offerta non gradisci, gli orecchi mi hai aperto, non hai chiesto olocausto né sacrificio per il peccato. Allora ho detto: «Ecco, io vengo. Nel rotolo del libro su di me è scritto di fare la tua volontà: mio Dio, questo io desidero; la tua legge è nel mio intimo» (Sal 40,7-9). Qual è la volontà del Signore sul suo Cristo? Offrire la sua vita in sacrificio, in olocausto per la redenzione e la salvezza del mondo. Disprezzato e reietto dagli uomini, uomo dei dolori che ben conosce il patire, come uno davanti al quale ci si copre la faccia; era disprezzato e non ne avevamo alcuna stima. Eppure egli si è caricato delle nostre sofferenze, si è addossato i nostri dolori; e noi lo giudicavamo castigato, percosso da Dio e umiliato. Egli è stato trafitto per le nostre colpe, schiacciato per le nostre iniquità. Il castigo che ci dà salvezza si è abbattuto su di lui; per le sue piaghe noi siamo stati guariti. Noi tutti eravamo sperduti come un gregge, ognuno di noi seguiva la sua strada; il Signore fece ricadere su di lui l’iniquità di noi tutti. Maltrattato, si lasciò umiliare e non aprì la sua bocca; era come agnello condotto al macello, come pecora muta di fronte ai suoi tosatori, e non aprì la sua bocca. Con oppressione e ingiusta sentenza fu tolto di mezzo; chi si affligge per la sua posterità? Sì, fu eliminato dalla terra dei viventi, per la colpa del mio popolo fu percosso a morte. Gli si diede sepoltura con gli empi, con il ricco fu il suo tumulo, sebbene non avesse commesso violenza né vi fosse inganno nella sua bocca. Ma al Signore è piaciuto prostrarlo con dolori. Quando offrirà se stesso in sacrificio di riparazione, vedrà una discendenza, vivrà a lungo, si compirà per mezzo suo la volontà del Signore. Dopo il suo intimo tormento vedrà la luce e si sazierà della sua conoscenza; il giusto mio servo giustificherà molti, egli si addosserà le loro iniquità. Perciò io gli darò in premio le moltitudini, dei potenti egli farà bottino, perché ha spogliato se stesso fino alla morte ed è stato annoverato fra gli empi, mentre egli portava il peccato di molti e intercedeva per i colpevoli (Is 52,13-53,12). Questo è scritto nel rotolo del libro e questo Gesù vive. Lui è il Crocifisso sul legno della volontà del Padre suo. In eterno, prima del tempo, nel tempo, dopo il tempo, mai Gesù si schioderà, mai scenderà da questa croce. Lui è dalla volontà del Padre, per fare la volontà del Padre, per portare ogni uomo a fare la volontà del Padre. Gesù è dalla volontà del Padre. In eterno vuole essere dalla volontà del Padre. Rimanere dalla volontà del Padre passa per Lui dalla crocifissione fisica e non soltanto spirituale. I suoi discepoli sono invece ancora dalla loro volontà. Ognuno dalla sua volontà. Essendo ognuno dalla sua volontà e volendo ognuno rimanere dalla sua volontà, mai vi potrà essere tra di essi vera comunione, vi sarà invece una lite eterna. Il Vangelo secondo Luca ci dice che anche nel momento più solenne della vita di Cristo Gesù, mentre essi per la prima volta hanno mangiato il corpo di Cristo e bevuto il suo sangue, stavano a litigare chi fosse il più grande: E nacque tra loro anche una discussione: chi di loro fosse da considerare più grande.  Egli disse: «I re delle nazioni le governano, e coloro che hanno potere su di esse sono chiamati benefattori. Voi però non fate così; ma chi tra voi è più grande diventi come il più giovane, e chi governa come colui che serve.  Infatti chi è più grande, chi sta a tavola o chi serve? Non è forse colui che sta a tavola? Eppure io sto in mezzo a voi come colui che serve (Lc 22,24-27). L’accoglienza dell’unica volontà che è la volontà di Dio crea la vera comunione. Quando invece si rimane nella propria volontà e ad essa non si rinuncia, sempre sorgeranno le liti, i contrasti, i dissensi. Ciò però significa che camminiamo secondo la carne, non secondo lo Spirito. Dissensi, contrasti, litigi, contrapposizioni sono opere della carne. Il discepolo di Gesù sempre si deve arrendere alla volontà di Dio. È questa la sua vera sapienza. È questo l’insegnamento dell’Apostolo Giacomo: Chi tra voi è saggio e intelligente? Con la buona condotta mostri che le sue opere sono ispirate a mitezza e sapienza. Ma se avete nel vostro cuore gelosia amara e spirito di contesa, non vantatevi e non dite menzogne contro la verità. Non è questa la sapienza che viene dall’alto: è terrestre, materiale, diabolica; perché dove c’è gelosia e spirito di contesa, c’è disordine e ogni sorta di cattive azioni. Invece la sapienza che viene dall’alto anzitutto è pura, poi pacifica, mite, arrendevole, piena di misericordia e di buoni frutti, imparziale e sincera. Per coloro che fanno opera di pace viene seminato nella pace un frutto di giustizia (Gc 3,13-18). Il discepolo di Gesù mai deve operare dalla carne, sempre invece deve agire dallo Spirito Santo. Così l’Apostolo Paolo nella Lettera ai Galati. Vi dico dunque: camminate secondo lo Spirito e non sarete portati a soddisfare il desiderio della carne. La carne infatti ha desideri contrari allo Spirito e lo Spirito ha desideri contrari alla carne; queste cose si oppongono a vicenda, sicché voi non fate quello che vorreste. Ma se vi lasciate guidare dallo Spirito, non siete sotto la Legge. Del resto sono ben note le opere della carne: fornicazione, impurità, dissolutezza, idolatria, stregonerie, inimicizie, discordia, gelosia, dissensi, divisioni, fazioni, invidie, ubriachezze, orge e cose del genere. Riguardo a queste cose vi preavviso, come già ho detto: chi le compie non erediterà il regno di Dio. Il frutto dello Spirito invece è amore, gioia, pace, magnanimità, benevolenza, bontà, fedeltà, mitezza, dominio di sé; contro queste cose non c’è Legge. Quelli che sono di Cristo Gesù hanno crocifisso la carne con le sue passioni e i suoi desideri. Perciò se viviamo dello Spirito, camminiamo anche secondo lo Spirito. Non cerchiamo la vanagloria, provocandoci e invidiandoci gli uni gli altri (Gal 5,16-26). Quando non ci si arrende alla volontà del Padre nostro che è nei cieli, sempre si opererà dalla nostra volontà. Ma è proprio la nostra volontà la fonte di liti, contrapposizioni, divisioni, lamentele, mormorazioni e cose del genere. Così agendo, attestiamo di essere dalla carne. / LEGGIAMO IL TESTO DI Mt 20,17-28 / Mentre saliva a Gerusalemme, Gesù prese in disparte i dodici discepoli e lungo il cammino disse loro: Ecco, noi saliamo a Gerusalemme e il Figlio dell’uomo sarà consegnato ai capi dei sacerdoti e agli scribi; lo condanneranno a morte e lo consegneranno ai pagani perché venga deriso e flagellato e crocifisso, e il terzo giorno risorgerà». Allora gli si avvicinò la madre dei figli di Zebedeo con i suoi figli e si prostrò per chiedergli qualcosa. Egli le disse: «Che cosa vuoi?». Gli rispose: «Di’ che questi miei due figli siedano uno alla tua destra e uno alla tua sinistra nel tuo regno». Rispose Gesù: «Voi non sapete quello che chiedete. Potete bere il calice che io sto per bere?». Gli dicono: «Lo possiamo». Ed egli disse loro: «Il mio calice, lo berrete; però sedere alla mia destra e alla mia sinistra non sta a me concederlo: è per coloro per i quali il Padre mio lo ha preparato». Gli altri dieci, avendo sentito, si sdegnarono con i due fratelli. Ma Gesù li chiamò a sé e disse: «Voi sapete che i governanti delle nazioni dóminano su di esse e i capi le opprimono. Tra voi non sarà così; ma chi vuole diventare grande tra voi, sarà vostro servitore e chi vuole essere il primo tra voi, sarà vostro schiavo. Come il Figlio dell’uomo, che non è venuto per farsi servire, ma per servire e dare la propria vita in riscatto per molti». La risposta di Gesù alla madre dei figli di Zebedeo, Giacomo e Giovanni, rivela che Lui nulla fa dalla sua volontà. Lui è il crocifisso per volontà sul legno della volontà del Padre suo. Lui è venuto sulla nostra terra per mostrare ad ogni uomo come si vive da Crocifisso sulla volontà del Padre celeste. Inoltre Gesù offre se stesso ai suoi discepoli come modello da seguire. Lui non è venuto per essere servito, ma per servire e dare la sua vita in scatto per molti. Anche i suoi discepoli non devono essere serviti dalla gente. Devono essere loro a servire la gente, offrendo al Padre la loro vita in riscatto, per la redenzione e la salvezza di molti cuori. Anche loro dovranno mostrare al mondo intero come si vive la crocifissione sul legno della volontà del Padre. Se faranno questo, saranno causa di salvezza per molti. Se questo non lo faranno, perché ognuno seguirà la sua volontà, non solo non saranno causa di salvezza, diventeranno motivo di perdizione per molti. Ecco la prima missione di ogni discepolo di Gesù: crocifiggersi sul legno della volontà del Padre celeste. Ci si crocifigge vivendo in Cristo, con Cristo, per Cristo. Ci si crocifigge lasciandosi sempre muovere e condurre dallo Spirito Santo. Se questa missione e vocazione non sono la nostra stessa vita, ogni altra vocazione e missione è esposta al totale fallimento. / Madre di Dio, Donna tutta crocifissa sul legno della volontà del Padre, vera discepola di Cristo e dello Spirito Santo, vieni in nostro soccorso. Fa’ che ogni discepolo di Gesù si arrenda alla volontà che il Padre ha scritto per lui sul rotolo del libro. Senza questa nostra resa alla volontà del Padre, il nostro essere cristiani è vano e per noi nessun uomo giungerà mai alla vera fede in Cristo Gesù. La vera fede nasce solo dalla nostra crocifissione sul legno della volontà del Padre celeste. Amen.
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
