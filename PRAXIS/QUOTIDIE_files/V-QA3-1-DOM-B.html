<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Domenica della III settimana di Quaresima.
</p>

<p>
<u>ANTIFONA</u> / I miei occhi sono sempre rivolti al Signore: egli libera dal laccio il mio piede. Volgiti a me e abbi pietà, perché sono povero e solo. (Sal 24,15-16) ♦ Quando mostrerò la mia santità in voi, vi radunerò da ogni terra; vi aspergerò con acqua pura e sarete purificati da tutte le vostre impurità e metterò dentro di voi uno spirito nuovo. (Ez 36,23-26)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / O Dio, fonte di misericordia e di ogni bene, che hai proposto a rimedio dei peccati il digiuno, la preghiera e le opere di carità fraterna, accogli la confessione della nostra miseria perché, oppressi dal peso della colpa, siamo sempre sollevati dalla tua misericordia. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli. ♦ Signore nostro Dio, che riconduci i cuori dei tuoi fedeli all'accoglienza di tutte le tue parole, donaci la sapienza della croce, perché in Cristo tuo Figlio diventiamo tempio vivo del tuo amore. Egli è Dio, e vive e regna con te.
</p>

<p>
<u>LETTURA1</u> / La legge fu data per mezzo di Mosè / Dal libro dell'Èsodo (Es 20,1-17) / In quei giorni, Dio pronunciò tutte queste parole: «Io sono il Signore, tuo Dio, che ti ho fatto uscire dalla terra d'Egitto, dalla condizione servile: Non avrai altri dèi di fronte a me. Non ti farai idolo né immagine alcuna di quanto è lassù nel cielo, né di quanto è quaggiù sulla terra, né di quanto è nelle acque sotto la terra. Non ti prostrerai davanti a loro e non li servirai. Perché io, il Signore, tuo Dio, sono un Dio geloso, che punisce la colpa dei padri nei figli fino alla terza e alla quarta generazione, per coloro che mi odiano, ma che dimostra la sua bontà fino a mille generazioni, per quelli che mi amano e osservano i miei comandamenti. Non pronuncerai invano il nome del Signore, tuo Dio, perché il Signore non lascia impunito chi pronuncia il suo nome invano. Ricòrdati del giorno del sabato per santificarlo. Sei giorni lavorerai e farai ogni tuo lavoro; ma il settimo giorno è il sabato in onore del Signore, tuo Dio: non farai alcun lavoro, né tu né tuo figlio né tua figlia, né il tuo schiavo né la tua schiava, né il tuo bestiame, né il forestiero che dimora presso di te. Perché in sei giorni il Signore ha fatto il cielo e la terra e il mare e quanto è in essi, ma si è riposato il settimo giorno. Perciò il Signore ha benedetto il giorno del sabato e lo ha consacrato. Onora tuo padre e tua madre, perché si prolunghino i tuoi giorni nel paese che il Signore, tuo Dio, ti dà. Non ucciderai. Non commetterai adulterio. Non ruberai. Non pronuncerai falsa testimonianza contro il tuo prossimo. Non desidererai la casa del tuo prossimo. Non desidererai la moglie del tuo prossimo, né il suo schiavo né la sua schiava, né il suo bue né il suo asino, né alcuna cosa che appartenga al tuo prossimo». / Parola di Dio.
</p>

<p>
<u>PSALMUS</u> / (Sal 18) <b>Signore, tu hai parole di vita eterna</b> / La legge del Signore è perfetta, rinfranca l'anima; la testimonianza del Signore è stabile, rende saggio il semplice. R. / I precetti del Signore sono retti, fanno gioire il cuore; il comando del Signore è limpido, illumina gli occhi. R. / Il timore del Signore è puro, rimane per sempre; i giudizi del Signore sono fedeli, sono tutti giusti. R. / Più preziosi dell'oro, di molto oro fino, più dolci del miele e di un favo stillante. R.
</p>

<p>
<u>LETTURA2</u> / <b>Annunciamo Cristo crocifisso, scandalo per gli uomini, ma, per coloro che sono chiamati, sapienza di Dio</b> / Dalla prima lettera di san Paolo apostolo ai Corìnzi (1Cor 1,22-25) / Fratelli, mentre i Giudei chiedono segni e i Greci cercano sapienza, noi invece annunciamo Cristo crocifisso: scandalo per i Giudei e stoltezza per i pagani; ma per coloro che sono chiamati, sia Giudei che Greci, Cristo è potenza di Dio e sapienza di Dio. Infatti ciò che è stoltezza di Dio è più sapiente degli uomini, e ciò che è debolezza di Dio è più forte degli uomini. / Parola di Dio.
</p>

<p>
<u>ACCLAMATIO</u> / Lode e onore a te, Signore Gesù! / Dio ha tanto amato il mondo da dare il Figlio unigenito; chiunque crede in lui ha la vita eterna. (Gv 3,16) / Lode e onore a te, Signore Gesù!
</p>

<p>
<u>VANGELO</u> / <b>Distruggete questo tempio e in tre giorni lo farò risorgere</b> / Dal Vangelo secondo Giovanni (Gv 2,13-25) / Si avvicinava la Pasqua dei Giudei e Gesù salì a Gerusalemme. Trovò nel tempio gente che vendeva buoi, pecore e colombe e, là seduti, i cambiamonete. Allora fece una frusta di cordicelle e scacciò tutti fuori del tempio, con le pecore e i buoi; gettò a terra il denaro dei cambiamonete e ne rovesciò i banchi, e ai venditori di colombe disse: «Portate via di qui queste cose e non fate della casa del Padre mio un mercato!». I suoi discepoli si ricordarono che sta scritto: «Lo zelo per la tua casa mi divorerà». Allora i Giudei presero la parola e gli dissero: «Quale segno ci mostri per fare queste cose?». Rispose loro Gesù: «Distruggete questo tempio e in tre giorni lo farò risorgere». Gli dissero allora i Giudei: «Questo tempio è stato costruito in quarantasei anni e tu in tre giorni lo farai risorgere?». Ma egli parlava del tempio del suo corpo. Quando poi fu risuscitato dai morti, i suoi discepoli si ricordarono che aveva detto questo, e credettero alla Scrittura e alla parola detta da Gesù. Mentre era a Gerusalemme per la Pasqua, durante la festa, molti, vedendo i segni che egli compiva, credettero nel suo nome. Ma lui, Gesù, non si fidava di loro, perché conosceva tutti e non aveva bisogno che alcuno desse testimonianza sull'uomo. Egli infatti conosceva quello che c'è nell'uomo. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Fratelli e sorelle, uniamo i cuori e le voci, affinché le nostre preghiere giungano, come il grido del povero, fino al trono di Dio. Preghiamo insieme e diciamo: <b>Ascolta, Padre, la voce dei tuoi figli.</b> / Per la Chiesa, donata al mondo quale sacramento di salvezza: sia per tutti gli uomini, bisognosi di perdono, segno e strumento di riconciliazione con Dio e con i fratelli. Preghiamo. / Per i ministri del Vangelo, chiamati a seguire Cristo con fedeltà: siano sempre animati da sincero amore, per affrontare con coraggio ogni avversità. Preghiamo. / Per i catecumeni che riceveranno i sacramenti nella Veglia Pasquale: la loro presenza ravvivi in tutti noi la gratitudine per il dono della fede. Preghiamo. / Per tutti coloro che soffrono e attendono consolazione: trovino conforto nella fede e nella carità fraterna e sperimentino così la tenerezza del Padre. Preghiamo. / Per noi qui riuniti intorno all’altare: possiamo attingere dall’Eucaristia la grazia che alimenta e rinvigorisce il nostro cammino verso la Pasqua. Preghiamo. / O Padre che hai cura dei deboli, rivolgi a noi il tuo sguardo misericordioso, perché, ricolmi di speranza per la morte redentrice del tuo Figlio, innalziamo a te il canto della riconoscenza e della lode. Per Cristo nostro Signore.
</p>

<p>
<u>OFFERTORIO</u> / Per questo sacrificio di riconciliazione, o Padre, rimetti i nostri debiti e donaci la forza di perdonare ai nostri fratelli. Per Cristo nostro Signore.
</p>

<p>
<u>PREFAZIO</u> / <b>La penitenza dello spirito</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Tu hai stabilito per i tuoi figli un tempo di rinnovamento spirituale perché si convertano a te con tutto il cuore e, liberi dai fermenti del peccato, vivano le vicende di questo mondo sempre rivolti ai beni eterni. Per questo dono della tua benevolenza, uniti agli angeli e ai santi, con voce unanime cantiamo l’inno della tua lode: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Molti, vedendo i segni che egli compiva, credettero nel suo nome. (Gv 2,23) ♦ Anche il passero trova una casa e la rondine il nido dove porre i suoi piccoli, presso i tuoi altari, Signore degli eserciti, mio re e mio Dio. Beato chi abita nella tua casa: senza fine canta le tue lodi. (Sal 83,4-5)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / O Dio, che ci nutri in questa vita con il pane del cielo, pegno della tua gloria, fa' che manifestiamo nelle nostre opere la realtà presente nel sacramento che celebriamo. Per Cristo nostro Signore. / Orazione sul popolo / Guida, o Signore, i cuori dei tuoi fedeli: nella tua bontà concedi loro la grazia di rimanere nel tuo amore e nella carità fraterna per adempiere la pienezza dei tuoi comandamenti. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / Sant'Agostino (354-430) vescovo d'Ippona (Africa del Nord) e dottore della Chiesa / Discorsi, 163, 5 / «Distruggete questo Tempio e in tre giorni lo farò risorgere» / Siamo gli operai di Dio, è ancora in costruzione il tempio di Dio. Nel suo capo è stato già dedicato, poiché il Signore risuscitò dai morti, vinta la morte, superata la mortalità, salì al cielo. (...) Quindi anche l'edificazione di noi avviene ora mediante la fede perché si compia anche la dedicazione stessa nella risurrezione finale. E quindi (...) c'è un salmo, che ha per titolo: «Quando si edificava la casa dopo la schiavitù» (Sal 95,1 volg.). Ritornate con il pensiero alla schiavitù in cui ci siamo trovati prima, quando il diavolo possedeva tutto il mondo come una massa di infedeli. A causa di questa schiavitù venne il Redentore; pagò il nostro prezzo, il suo sangue; versato il suo sangue, distrusse i documenti comprovanti la nostra servitù (Col 2,14). (...) Prima venduti come schiavi del peccato, ma poi liberati dalla grazia. Dopo quella servitù, ora si costruisce la casa; e perché si costruisca, si predica il Vangelo. Quel Salmo inizia così infatti: «Cantate al Signore un cantico nuovo». E perché tu non giunga a pensare che questa casa si costruisce in un luogo a sé stante, come costruiscono eretici che si separano dalla Chiesa, nota ciò che segue: «Cantate al Signore da tutta la terra» (...) «Cantate al Signore un canto nuovo; cantate al Signore da tutta la terra». Cantate e costruite; cantate e benedite. «Annunziate di giorno in giorno la sua salvezza». Annunziate di giorno in giorno il suo Cristo. Che vuol dire infatti: la sua salvezza, se non il suo Cristo? Per questa salvezza si levava la nostra preghiera nel Salmo: «Mostraci, Signore, la tua misericordia, e donaci la tua salvezza». Desideravano questa salvezza gli antichi giusti, dei quali il Signore parlava ai discepoli: «Molti hanno desiderato vedere ciò che voi vedete, ma non poterono» (Lc 10,24) (...)  «Cantate al Signore un canto nuovo, cantate al Signore». Osservate la gara dei costruttori. «Cantate al Signore, benedite il suo nome». Annunziate buone parole! Che cosa? Da giorno a giorno!... Quale giorno da giorno? (...) Luce da Luce il Figlio dal Padre, la sua salvezza. Ecco come si costruisce la casa dopo la schiavitù.
</p>

<p>
<u>DIBRUNO-21</u> / Egli parlava del tempio del suo corpo (Gv 2,13-25) / L’Apostolo Paolo con sublime sapienza ispirata così parla del corpo di Cristo, vero tempio del Dio vivente: “Come dunque avete accolto Cristo Gesù, il Signore, in lui camminate, radicati e costruiti su di lui, saldi nella fede come vi è stato insegnato, sovrabbondando nel rendimento di grazie. Fate attenzione che nessuno faccia di voi sua preda con la filosofia e con vuoti raggiri ispirati alla tradizione umana, secondo gli elementi del mondo e non secondo Cristo. “È in lui che abita corporalmente tutta la pienezza della divinità, e voi partecipate della pienezza di lui, che è il capo di ogni Principato e di ogni Potenza. In lui voi siete stati anche circoncisi non mediante una circoncisione fatta da mano d’uomo con la spogliazione del corpo di carne, ma con la circoncisione di Cristo: con lui sepolti nel battesimo, con lui siete anche risorti mediante la fede nella potenza di Dio, che lo ha risuscitato dai morti. Con lui Dio ha dato vita anche a voi, che eravate morti a causa delle colpe e della non circoncisione della vostra carne, perdonandoci tutte le colpe e annullando il documento scritto contro di noi che, con le prescrizioni, ci era contrario: lo ha tolto di mezzo inchiodandolo alla croce. Avendo privato della loro forza i Principati e le Potenze, ne ha fatto pubblico spettacolo, trionfando su di loro in Cristo” (Col 2,9-15). Questo tempio è stato distrutto con la morte in croce. Gesù lo ha ricostruito dopo tre giorni con la sua gloriosa risurrezione. Ora e per l’eternità chi vuole trovare il vero Dio, il vero Padre, lo potrà trovare e adorare solo in questo tempio. Non vi sono altri templi né sulla terra e né nei cieli. Chi disprezza questo tempio, disprezza Dio che lo ha innalzato come suo vero ed unico tempio. Cristo Gesù e il Padre sono indivisibili in eterno e sono questo tempio. / Si avvicinava la Pasqua dei Giudei e Gesù salì a Gerusalemme. Trovò nel tempio gente che vendeva buoi, pecore e colombe e, là seduti, i cambiamonete. Allora fece una frusta di cordicelle e scacciò tutti fuori del tempio, con le pecore e i buoi; gettò a terra il denaro dei cambiamonete e ne rovesciò i banchi, e ai venditori di colombe disse: «Portate via di qui queste cose e non fate della casa del Padre mio un mercato!». I suoi discepoli si ricordarono che sta scritto: «Lo zelo per la tua casa mi divorerà». Allora i Giudei presero la parola e gli dissero: «Quale segno ci mostri per fare queste cose?». Rispose loro Gesù: «Distruggete questo tempio e in tre giorni lo farò risorgere». Gli dissero allora i Giudei: «Questo tempio è stato costruito in quarantasei anni e tu in tre giorni lo farai risorgere?». Ma egli parlava del tempio del suo corpo. Quando poi fu risuscitato dai morti, i suoi discepoli si ricordarono che aveva detto questo, e credettero alla Scrittura e alla parola detta da Gesù. Mentre era a Gerusalemme per la Pasqua, durante la festa, molti, vedendo i segni che egli compiva, credettero nel suo nome. Ma lui, Gesù, non si fidava di loro, perché conosceva tutti e non aveva bisogno che alcuno desse testimonianza sull’uomo. Egli infatti conosceva quello che c’è nell’uomo. / È da questo tempio trafitto sulla croce che sgorga per tutto il genere umano l’acqua della vita e il sangue della grazia e della santificazione: “Vennero dunque i soldati e spezzarono le gambe all’uno e all’altro che erano stati crocifissi insieme con lui. Venuti però da Gesù, vedendo che era già morto, non gli spezzarono le gambe, ma uno dei soldati con una lancia gli colpì il fianco, e subito ne uscì sangue e acqua. Chi ha visto ne dà testimonianza e la sua testimonianza è vera; egli sa che dice il vero, perché anche voi crediate. Questo infatti avvenne perché si compisse la Scrittura: Non gli sarà spezzato alcun osso. E un altro passo della Scrittura dice ancora: Volgeranno lo sguardo a colui che hanno trafitto” (Gv 19,32-37). Oggi con sottile scaltrezza diabolica, molti stanno rinnegando questo tempio come unico e solo tempio nel quale si può incontrare e adorare il vero Dio, il Padre del Signore nostro Gesù Cristo. Si sta separando Cristo dal Padre e il Padre da Cristo. Questa separazione è la morte della vera fede. Se Cristo Gesù non interviene e non ricompone questa unità, per la vera fede vi saranno giorni assai difficili. Per questo quanti ancora credono in Cristo e nel Padre devono elevare incessante la loro preghiera chiedendo un forte intervento. / Madre della Redenzione, Angeli, Santi, fate che il cristiano creda nel Padre e nel Figlio. 
</p>

<p>
<u>SILVESTRINI-21</u> / Il “tempio”, la casa di Dio con noi. Siamo in grado di comprendere noi oggi il significato vero delle parole di Gesù dopo aver scacciato a frustate i venditori dal tempio: «Distruggete questo tempio e in tre giorni lo farò risorgere». È questo il segno per eccellenza che autorizza il Signore nella sua persona, come Messia e Redentore, a scacciare i venditori e difendere con zelo la santità della “Casa” del Padre celeste e la santità di noi suoi figli e fratelli redenti, da ogni contagio. Egli, precisa l’evangelista, “parlava del tempio del suo corpo”, del vero santissimo sacrario di Dio, incarnato nella nostra umanità, “distrutto” e riedificato nel sacrificio della Croce. Di conseguenza la "casa" del Signore è e deve essere santa e restare casa di preghiera e non luogo di mercato. In virtù di quel Corpo immolato, diventato pane di vita e bevanda di salvezza, nascono i figli nuovi rigenerati e redenti, tutti noi credenti, templi di Dio e le nostre chiese dove Egli ci convoca nella fraternità, nell’unica fede. In virtù di quella divina presenza in noi, diventiamo “tempio” anche noi perché portatori, custodi e testimoni del Risorto: “Non sapete che siete tempio di Dio e che lo Spirito di Dio abita in voi?!", ci ripete San Paolo. È bello pensare, verificare e credere che dentro di noi, resi templi, dentro di noi santificati dallo Spirito e redenti dalla Croce, dentro le nostre chiese, rese luogo di culto per la presenza di Dio e in tutti noi radunati nel Suo nome, risuona incessante la preghiera, la lode, il canto e l’umile nostra impetrazione. Così diamo il vero culto a Dio, siamo santificati e santifichiamo nella carità e nella fede. È urgente e doveroso in questa domenica di quaresima il richiamo innanzitutto al rispetto dovuto al nostro corpo, tempio dello Spirito, ma anche a quello dovuto alle nostre chiese, casa di Dio.
</p>

<p>
<u>LOYOLA-21</u> / Mi hanno detto che quel giorno tu eri veramente indignato quando nella prospettiva della liberazione la mia vita era ferma al contrappasso, il cuore abitato da false immagini di Dio, la coscienza incatenata, anche nel più povero sentire, all’acquisto di giustificazioni e carica di un giudizio non tuo, un giudizio di condanna. Mi hanno detto poi che tu puoi rigenerare la mia vita se pur io l’ho distrutta e lo puoi fare nel tempo che io mi accorga che esistono la notte e il giorno e che il ripetersi di ciò lo conferma. Mi hanno detto anche che tu conosci le mie fragilità e ne fai esperienza diretta senza che ti venga raccontato nulla: mi conosci e sai che la mia fede è sempre troppo poca, aumentala. Aumenta la mia fede affinché non io contratti la mia salvezza, ma la colga come dono. Aumenta la mia fede affinché non abbia paura di riconoscere dove sto demolendo e abbia il coraggio di mettere nelle tue mani la mia memoria, il mio intelletto e il mio volere e così possa costruire. Aumenta la mia fede affinché io abbia la capacità di cogliere la tua presenza e di seguirti. / Su cosa sono portato a contrattare la mia posizione invece che ammettere la certezza di essere amato così come sono? Cosa sto demolendo nella mia vita e in che modo sto affidando alla creatività di Dio? Quali segni sono indicazioni che il Signore mi sta dando affinché comprenda la via che sto percorrendo? (Mounira Abdelhamid Serra)
</p>

<p>
<u>FEGF1</u> / Per te ha dato tutto, di Sant’Agostino nel quinto secolo / Gesù, stanco per il viaggio, stava così a sedere sul pozzo. Era circa l'ora sesta. Cominciano i misteri. Non per nulla, infatti, Gesù si stanca; non per nulla si stanca la forza di Dio… E' per te che Gesù si è stancato nel viaggio. Vediamo Gesù pieno di forza, e lo vediamo debole; è forte e debole: forte perché «in principio era il Verbo, e il Verbo era presso Dio, e il Verbo era Dio»… Vuoi vedere com'è forte il Figlio di Dio? «Tutto fu fatto per mezzo di lui, e niente fu fatto senza di lui» (Gv 1,1-2); e tutto senza fatica. Chi, dunque, è più forte di lui che ha fatto tutte le cose senza fatica? Vuoi vedere ora la sua debolezza? «Il Verbo si è fatto carne e abitò fra noi» (Gv 1,14). La forza di Cristo ti ha creato, la debolezza di Cristo ti ha ricreato. La forza di Cristo ha chiamato all'esistenza ciò che non era, la debolezza di Cristo ha impedito che si perdesse ciò che esisteva. Con la sua forza ci ha creati, con la sua debolezza è venuto a cercarci. E' con la sua debolezza che egli nutre i deboli, come la gallina nutre i suoi pulcini: «Quante volte - dice a Gerusalemme - ho voluto raccogliere i tuoi figli sotto le ali, come la gallina i suoi pulcini, e tu non l'hai voluto!» (Lc 13,34)… Così era Gesù, debole e stanco per il cammino. Il suo cammino è la carne che per noi ha assunto. Perché, come potrebbe muoversi colui che è dovunque e che da nessuna parte è assente? Se va, se viene, se viene a noi, è perché ha assunto la forma della carne visibile. Poiché dunque si è degnato di venire a noi apparendo in forma di servo per la carne assunta, questa stessa carne assunta è il suo cammino. Perciò «stanco per il cammino», che altro significa se non affaticato nella carne? Gesù è debole nella carne, ma tu non devi essere debole; dalla debolezza di lui devi attingere la forza, perché «la debolezza di Dio è più forte degli uomini» (1 Cor 1,25). La sua debolezza è la nostra forza.
</p>

<p>
<u>FEGF2</u> / Sta scritto: ‘‘La mia casa sarà chiamata casa di preghiera per tutte le genti’’. Voi invece ne avete fatto una spelonca di ladri,   di Giovanni Taulero nel quattordicesimo secolo / Il nostro Signore entrò nel Tempio e, con l’aiuto di una sferza, scacciò fuori dal Tempio tutti coloro che compravano e vendevano e disse: «La mia casa sarà chiamata casa di preghiera. Voi invece ne avete fatto una spelonca di ladri». Quale tempio è questo, divenuto una spelonca di ladri? È l’anima e il corpo dell’uomo, i quali sono ben più realmente il tempio di Dio, di tutti i templi mai edificati (1Cor 3,17; 6,19). Quando il Nostro Signore vuole entrare in questo tempio, lo trova mutato in una spelonca di ladri e in un luogo di mercato. Chi sono questi mercanti? Sono coloro che danno quello che hanno – il libero arbitrio – per ciò che non hanno – le cose di questo mondo. Quanto il mondo intero è pieno di tali mercanti! Ce ne sono fra i sacerdoti e i laici, fra i religiosi, i monaci e le monache. Che vasto argomento di ricerca per chi volesse studiare come tanta gente sia così piena della propria volontà!… Dappertutto non vi si trova altro se non natura e volontà propria; tanti sono coloro che cercano in ogni cosa il proprio interesse. Se volessero, invece, concludere con Dio un contratto, donandogli la loro volontà, che felice affare farebbero! Occorre che l’uomo voglia, segua, cerchi Dio in tutto quello che fa; e quando avrà fatto tutto questo – bere, dormire, mangiare, parlare, ascoltare – lasci allora interamente le immagini delle cose, cosicché il suo tempio rimanga vuoto. Una volta che il tempio sarà vuotato, una volta che ne avrai scacciato questa frotta di ladri, cioè le immagini che lo ingombrano, potrai essere una casa di Dio (Ef 2,19), ma non prima, qualunque altra cosa tu faccia. Avrai allora la pace e la gioia del cuore, e nulla potrà più turbarti, nulla di ciò che ora ti preoccupa senza sosta, ti deprime e ti fa soffrire.
</p>

<p>
<u>RosalbaManes</u> / Il primato del Dio che libera / La Liturgia della Parola di oggi ci mette in guardia da alcune tentazioni sempre in agguato nell’itinerario di fede dei battezzati. Questa serie di tranelli capaci di far deragliare dal cammino della vita nuova contempla la schiavitù dell’idolatria, la ricerca spasmodica di segni (miracolismo), l’intellettualismo di chi vuole ridurre la fede a una conoscenza per pochi eletti e la logica del profitto che trasforma il culto in mercato. Si tratta di surrogati della fede che avvelenano le sorgenti di un’esperienza i cui tratti sono la libertà, la sobrietà, l’universalismo e la gratuità. La fede, infatti, è l’incontro con un Dio vivo che ama di un amore personale e chiede di essere amato con libertà e desiderio, che vuole stringere un’alleanza eterna che non soffoca ma dà respiro, che vuole che gli apparteniamo per essere non un dio qualunque, ma il «tuo Dio»: «Io sono il Signore, tuo Dio, che ti ho fatto uscire dalla terra d’Egitto, dalla condizione servile» (Es 20,2). Il Dio che parla a Mosè e gli consegna le parole dell’alleanza non chiede che lo si ascolti e gli si obbedisca se non dopo essersi fatto conoscere, dopo aver rivelato la sua identità ed essersi mostrato come “il liberatore”, come colui che ha fatto uscire il suo popolo dalla schiavitù o, meglio ancora, dalla «casa di schiavitù», altro nome per descrivere l’Egitto e l’esperienza di oppressione e sofferenza che lì Israele ha vissuto. Dio non tollera l’umiliazione dei suoi figli e fa della «casa di schiavitù» del suo popolo il trampolino di lancio per vivere un’esperienza di liberazione che approda nella consegna di una legge offerta al popolo perché viva, si moltiplichi e goda della benedizione divina. Le “dieci parole” che Dio consegna al popolo per impegnarsi nell’alleanza con lui sono quei comandamenti che, come dice il salmista, sono: «Più preziosi dell’oro, di molto oro fino, più dolci del miele e di un favo stillante» (Sal 18/19,11). Si tratta di parole utili a non deragliare, a non tornare schiavi, non più dell’Egitto, bensì del proprio egoismo, aprendosi all’alleanza con un Dio da adorare e con il prossimo da amare e rispettare. Il popolo, però, dovrà fare sempre i conti con la nostalgia dell’Egitto che lo porterà spesso a costruirsi idoli e surrogati della fede. L’idolo è una realtà inconsistente che può detronizzare Dio, rimpicciolirlo, soffocarlo, persino fingersi dio. È quanto Gesù denuncia con forza nel Vangelo: l’idolo del denaro varca le soglie del tempio, inquina lo spazio della preghiera e, invece di proclamare il primato di Dio, si celebra il primato delle cose e degli affari. Gli uomini fanno un uso improprio della casa del Signore e Gesù non può tollerarlo: vuole detergere il volto del Padre imbrattato dalla “religione delle apparenze” che scimmiotta la fede autentica col culto dei surrogati di Dio. Vuole riportare il tempio alla sua vocazione originaria e lo fa con un gesto fortemente profetico che rimanda al Messia e al suo flagello che però, diversamente da quanto si pensava, non agisce per distruggere ma per purificare. Gesù scaccia venditori e animali dal tempio, rovescia le bancarelle dei cambiavalute e dice: «Portate via di qui queste cose e non fate della casa del Padre mio un mercato!» (Gv 2,16). L’uomo, irretito dal miraggio della ricchezza, relega Dio a un “affare” da cui trarre benefici e un tornaconto economico; Dio, invece, non considera l’uomo una “cosa”, un “problema”, un “profitto”, ma qualcuno per il quale investire la sua bontà e la sua fedeltà in un’alleanza irrevocabile; l’uomo desidera “pagare” Dio, lo vuole comprare; Dio, invece, vuole parlare all’uomo, coinvolgersi con lui e intercettare il suo cuore rendendolo libero. Nel cuore dell’alleanza c’è la verità di un Dio che parla per attirare l’uomo nella relazione con sé, per farsi conoscere e stringere con lui una relazione d’amore che lo trasformi in un amico, in un figlio. Se nella prima alleanza Dio ha dato le 10 parole, nella nuova ha sintetizzato tutte le sue parole in una sola: il Figlio. Questa parola si è fatta evento nella carne di Cristo e si è fatta annuncio nelle parole di testimoni come Paolo che può dire: «noi… annunciamo Cristo crocifisso: scandalo per i Giudei e stoltezza per i pagani; ma per coloro che sono chiamati, sia Giudei che Greci, Cristo è potenza di Dio e sapienza di Dio» (1Cor 1,23-24). Cristo crocifisso è la Parola che sintetizza la piena alleanza del Figlio col Padre e con gli uomini, in una vita vissuta all’insegna del dono d’amore, una vita che egli ha dato liberamente e che nessuno gli ha potuto togliere (cf. Gv 10,17-18). Cristo crocifisso è il tempio di Dio distrutto dall’invidia, dalla falsa testimonianza, dalla sete di potere, da compromessi meschini, “ricostruito” dal Padre che lo risuscita dai morti, segno che l’amore è più forte dell’odio e lo stile filiale che nasce dell’ascolto della Parola di Dio è il guadagno che nessun mercato potrà mai procurare.
</p>

<p>
<u>RobertoPasolini</u> / Parole di libertà / Il gesto profetico con cui il Signore Gesù, in prossimità della festa di Pasqua, decide di purificare il tempio di Gerusalemme cacciando via i mercanti dall’atrio, non sembra meno forte e deciso del tono con cui la preghiera di Colletta interpreta questa liturgia quaresimale: «Signore nostro Dio, santo è il tuo nome; piega i nostri cuori ai tuoi comandamenti e donaci la sapienza della croce, perché liberati dal peccato, che ci chiude nel nostro egoismo, ci apriamo al dono dello Spirito per diventare tempio vivo del tuo amore». Umilmente — ma anche lucidamente — siamo invitati a chiedere a Dio la trasformazione del nostro cuore, per uscire finalmente da noi stessi e introdurci nell’azzardo dell’amore più grande. Dopo averci condotto nella silenziosa povertà del deserto, dove è emerso «quello che c’è nell’uomo» (Gv 2,25), e poi sul mistico monte della trasfigurazione, dove si è manifestata la grande fiducia del Padre nell’umanità del suo Figlio, la liturgia imprime un’accelerazione al cammino quaresimale portandoci nel tempio, il luogo sacro per eccellenza, dove appare quale culto e quale umanizzazione Israele riesce a vivere di fronte a Dio. In questo spazio religioso il Signore Gesù, divorato dallo «zelo» e acceso da un incontenibile moto d’ira, reagisce con veemenza al triste spettacolo di una casa di preghiera ridotta a emporio del sacro: «Allora fece una frusta di cordicelle e scacciò tutti fuori dal tempio» (Gv 2,15). A partire dal suo profondo rapporto filiale con Dio, Gesù non può che interpretare come una drammatica deformazione una ritualità religiosa regredita al livello di un rapporto economico. Non solo perché le logiche di mercato sono profondamente incompatibili con la gratuità su cui si fondano le relazioni autentiche, ma ancor più perché l’idea di doversi presentare a Dio con un’offerta acquistata esprime la non accettazione di quella personale e radicale povertà di cui la «potenza di Dio» (1Cor 1,24) ha bisogno per agire pienamente nella nostra umanità. Le parole dell’apostolo Paolo ai cristiani di Corinto ci ricordano che Cristo ha interpretato il mistero della nostra umanità non come una dimora da riempire di beni superflui, ma come un tempio in cui la «debolezza» (1,25) può essere pienamente accolta e persino celebrata: «Mentre i Giudei chiedono segni e i Greci cercano sapienza, noi invece annunciamo Cristo crocifisso: scandalo per i Giudei e stoltezza per i pagani» (1Cor 1,22-23). Prima di essere manifestazione dell’amore più grande, la croce rivela l’assoluta mitezza con cui il Verbo di Dio ha scelto di portare avanti la logica dell’Incarnazione. A metà del nostro itinerario quaresimale, mentre il cuore si purifica e si prepara alla celebrazione del mistero pasquale, la liturgia ci riconduce alla nostra realtà di creature, bisognose di riconciliarsi con la propria debolezza e con la propria fallibilità. In questo esodo dalla paura per quello che siamo (creature fragili) verso la gioia di quello che possiamo essere (figli amati), Dio ci accompagna da sempre con le parole della Legge. I Dieci Comandamenti — che in realtà sono dieci «parole» — possono essere compresi come le fondamentali «istruzioni» che affermano come sia impossibile entrare nella promessa della terra senza accettare la complessa trama di dipendenze che definisce la vita di tutti. Segnando il cammino della vita con queste parole, Dio non ha voluto solo trasmetterci un insegnamento, ma ci ha ricordato fino a che punto la sua alleanza con noi sia vera e fedele. Dopo aver appoggiato l’arco sulle nubi e stretto alleanza con Noè, dopo aver sancito un patto eterno con il padre Abramo, sul Sinai Dio ha posto ai piedi di Israele la lampada della sua parola. Così il viaggio attraverso il deserto della vita non è più per nessuno né una fuga, né un vagabondaggio, ma un cammino di libertà «perché si prolunghino i tuoi giorni nel paese che il Signore, tuo Dio, ti dà» (Es 20,12). L’amoroso ascolto di «tutte queste parole» (20,1) è capace di piegare le rigidità ancora presenti nel nostro cuore, liberandolo da illusioni e autonomie, per disporlo a conoscere tutta la «sapienza di Dio» (1Cor 1,24).
</p>

<p>
<u>MichaelDavideSemeraro</u> / Convertire il mercato / La parola di Paolo non ci lascia scampo: «Infatti ciò che è stoltezza di Dio è più sapiente degli uomini, e ciò che è debolezza di Dio è più forte degli uomini» (1Cor 1,25). Questo testo così lapidario di Paolo da sembrare infuocato può essere usato per intrepretare e capovolgere la sensazione corrente davanti allo splendore del luogo di culto: «Questo tempio è stato costruito in quarantasei anni e tu in tre giorni lo farai risorgere?» (Gv 2,20). L’evangelista annota subito non solo per evitare il malinteso, ma per aprire il cuore a una comprensione più ampia del vero senso delle grandezze e per aprire gli occhi sulle proporzioni autentiche: «Ma egli parlava del tempio del suo corpo» (Gv 2,21). Quarantasei anni sono stati necessari per edificare il monumento che il Talmud decanta come tra i più belli, se non il più bello in assoluto: marmi enormi di colori diversi facevano apparire il santuario costruito da Erode come uno scorcio di oceano in cui si rifletteva con libertà il cielo stesso. Storicamente si data l’inizio della costruzione nel 19 a.C. e qualcuno si è devotamente divertito a porre in quella data la nascita della Madre del Signore che, nel vangelo secondo Giovanni, compare appena prima del gesto di purificazione del Tempio per ricomparire accanto alla croce. Nessuno può dimostrarlo, ma sarebbe una bella espressione della divina ironia: mentre Erode avrebbe fatto partire il suo progetto faraonico di ostentazione e di fasto, l’Altissimo avrebbe cominciato a costruire, nella più assoluta discrezione e umiltà, l’arca non fatta da mani d’uomo in cui sarebbe stata delicatamente e amorosamente tessuta la veste umana del Verbo del Padre. Con la loro immaginazione simbolica, i Padri della Chiesa ritrovano in questo numero quello che corrisponde al valore numerico del nome di Adamo. In realtà c’è un solo luogo in cui possiamo incontrare Dio per accoglierlo e annunciarlo e questo luogo è lo spazio della nostra esistenza in cui ogni giorno – momento dopo momento – siamo chiamati a fare delle scelte che siano giuste: a onore di Dio e per il bene di tutti. Questo gioco di relazione e di amore diventa impossibile ogni volta che alla logica della gratuità si sostituisce quella del «mercato» (Gv 2,16). La liturgia di questa domenica si apre con la memoria dell’alleanza stretta tra Dio e il suo popolo attraverso il dono delle «dieci parole» sul monte Sinai. Dopo l’alleanza rinnovata con Noè tra i flutti del diluvio e quella rettificata con Abramo nell’angoscia del Moria, oggi siamo invitati a riascoltare quelle parole che non vogliono limitare bensì fortificare la nostra libertà creando un argine alle onde anomale del nostro egoismo che sono sempre in agguato. Per questo il cosiddetto decalogo comincia con la memoria: «Io sono il Signore, tuo Dio, che ti ho fatto uscire dalla terra d’Egitto, dalla condizione servile» (Es 20,2). Ben diversa è l’aria che si respira nei cortili del tempio, così bello e glorioso, da essere anche così costoso da avere bisogno di tutto un mercato che ne assicuri il funzionamento e lo splendore: «gente che vendeva buoi, pecore e colombe e, là seduti, i cambiamonete» (Gv 2,14). La grandezza ha un prezzo che rischia di schiacciare la bellezza di un dono reciproco e l’amore ha sempre una dose di follia che si manifesta nel mistero di «Cristo crocifisso: scandalo per i giudei e stoltezza per i pagani» (1Cor 1,23). Non c’è nulla di più sovversivo dell’amore e non c’è nulla di più rivoluzionario della gratuità: «Ma egli parlava del tempio del suo corpo» (2,21) che sarà innalzato sulla croce su cui è rivelata non la grandezza, bensì «la debolezza di Dio» (1Cor 1,25).
</p>

<p>
<u>HomilyVoice-21</u> / PRIMA LETTURA / Io sono il Signore, tuo Dio, che ti ho fatto uscire dalla terra d’Egitto, dalla condizione servile: Non avrai altri dèi di fronte a me. Così inizia il Decalogo, o le Dieci Parole scritte sulla pietra con il dito di Dio. C’è però una verità da mettere subito sul candelabro, perché faccia luce alla nostra mente e illumini il nostro cuore. Il Decalogo è solo la prima Parola di Dio sulla quale viene stipulata l’alleanza. L’impegno del popolo non è però quello di ascoltare soltanto queste Prime Dieci Parole. L’impegno preso è molto più ampio: i figli d’Israele si impegnano ad ascoltare sempre la voce del loro Dio. Questo significa che essi non sono il popolo della Legge scritta sulle pietre, Legge fissa e immutabile, Legge perfetta e compiuta. Essi invece sono il popolo dell’ascolto della voce viva del loro Dio e Signore. Qualsiasi Parola il Signore rivolgerà loro, essi oggi si impegnano ad ascoltarla. Ecco cosa il Signore dice a Mosè. Ecco anche la risposta che Mosè ascolta dal suo popolo: Mosè salì verso Dio, e il Signore lo chiamò dal monte, dicendo: «Questo dirai alla casa di Giacobbe e annuncerai agli Israeliti: “Voi stessi avete visto ciò che io ho fatto all’Egitto e come ho sollevato voi su ali di aquile e vi ho fatto venire fino a me. Ora, se darete ascolto alla mia voce e custodirete la mia alleanza, voi sarete per me una proprietà particolare tra tutti i popoli; mia infatti è tutta la terra! Voi sarete per me un regno di sacerdoti e una nazione santa”. Queste parole dirai agli Israeliti». Mosè andò, convocò gli anziani del popolo e riferì loro tutte queste parole, come gli aveva ordinato il Signore. Tutto il popolo rispose insieme e disse: «Quanto il Signore ha detto, noi lo faremo!». Mosè tornò dal Signore e riferì le parole del popolo. Il Signore disse a Mosè: «Ecco, io sto per venire verso di te in una densa nube, perché il popolo senta quando io parlerò con te e credano per sempre anche a te» (Es 19,3-9). Rileggiamo: “Ora, se darete ascolto alla mia voce e custodirete la mia alleanza, voi sarete per me una proprietà particolare tra tutti i popoli; mia infatti è tutta la terra! Voi sarete per me un regno di sacerdoti e una nazione santa. Queste parole dirai agli Israeliti». Questo significa che dal momento in cui si stipula l’alleanza, il Signore parla e il popolo ascolta. Il Signore comanda e i figli d’Israele obbediscono. Essi sono dalla voce del loro Dio. Le Due Tavole della Legge sono come le fondamenta per una casa. Senza queste fondamenta, ogni altro ascolta è vano. Anzi se non si costruisce su queste fondamenta, la costruzione neanche si potrà iniziare. Questo stesso principio vale anche per la Nuova Alleanza. Le Parole di Cristo Signore sono per noi le fondamenta sulle quali innalzare la nostra sequela di Gesù. A noi è chiesto di ascoltare la voce dello Spirito Santo. È Lui che dovrà condurci a tutta la verità. Le vie attraverso le quali Lui parla nella nostra vita sono molteplici. A noi l’intelligenza, la sapienza, il timore del Signore, la buona volontà – tutti doni a noi dello Spirito di Dio – di saperlo ascoltare. Se però noi non abbiamo le fondamenta nella Parola di Cristo Gesù, se il Vangelo non lo viviamo, mai potremo ascoltare lo Spirito del Signore. Lui parla sempre dal cuore del Vangelo, dal cuore di Cristo. Chi è nel cuore del Vangelo, nel cuore di Cristo, sempre ascolterà lo Spirito di Dio. Chi non è nel cuore del Vangelo, nel cuore di Cristo, anche se lo Spirito parla, manca in noi la capacità di ascoltarlo. Ma di questa incapacità siamo noi responsabili. Non siamo entrati per nostra colpa nel cuore del Vangelo, nel cuore di Cristo Gesù. / LEGGIAMO Es 20,1-17 / Dio pronunciò tutte queste parole: «Io sono il Signore, tuo Dio, che ti ho fatto uscire dalla terra d’Egitto, dalla condizione servile:  Non avrai altri dèi di fronte a me.  Non ti farai idolo né immagine alcuna di quanto è lassù nel cielo, né di quanto è quaggiù sulla terra, né di quanto è nelle acque sotto la terra. Non ti prostrerai davanti a loro e non li servirai. Perché io, il Signore, tuo Dio, sono un Dio geloso, che punisce la colpa dei padri nei figli fino alla terza e alla quarta generazione, per coloro che mi odiano, ma che dimostra la sua bontà fino a mille generazioni, per quelli che mi amano e osservano i miei comandamenti. Non pronuncerai invano il nome del Signore, tuo Dio, perché il Signore non lascia impunito chi pronuncia il suo nome invano. Ricòrdati del giorno del sabato per santificarlo. Sei giorni lavorerai e farai ogni tuo lavoro; ma il settimo giorno è il sabato in onore del Signore, tuo Dio: non farai alcun lavoro, né tu né tuo figlio né tua figlia, né il tuo schiavo né la tua schiava, né il tuo bestiame, né il forestiero che dimora presso di te. Perché in sei giorni il Signore ha fatto il cielo e la terra e il mare e quanto è in essi, ma si è riposato il settimo giorno. Perciò il Signore ha benedetto il giorno del sabato e lo ha consacrato. Onora tuo padre e tua madre, perché si prolunghino i tuoi giorni nel paese che il Signore, tuo Dio, ti dà. Non ucciderai. Non commetterai adulterio. Non ruberai. Non pronuncerai falsa testimonianza contro il tuo prossimo. Non desidererai la casa del tuo prossimo. Non desidererai la moglie del tuo prossimo, né il suo schiavo né la sua schiava, né il suo bue né il suo asino, né alcuna cosa che appartenga al tuo prossimo». Quest’alleanza è bilaterale. Obbliga Dio all’osservanza. Obbliga tutto il popolo. Dio si obbliga a dare al popolo tutto ciò che ha promesso. Il popolo si obbliga ad ascoltare sempre la voce del suo Signore. Se il popolo non ascolta, Dio viene liberato da ogni impegno assunto. Dio però, poiché ama l’uomo di amore eterno, manderà sempre i suoi profeti a ricordare al popolo gli impegni assunti. Se il popolo ritorna nell’obbedienza, il Signore perdona e gli impegni vengono rispettati, altrimenti nulla potrà fare il Signore per il suo popolo. Il popolo sarà lasciato a se stesso. Ma quando il popolo è lasciato a se stesso è in tutto simile ad una lepre sulla cui testa sta volando un’aquila. Sarà divorato dai popoli e sconfitto dalle nazioni. La storia ci attesta che così è stato. Le Due Tavole della Legge dicono l’essenziale relazione dell’uomo con Dio, il suo Signore, Creatore, Liberatore, Redentore e dell’uomo con ogni altro uomo. Senza questa essenziale relazione – lo si è già detto – nessun’altra relazione con Dio e con gli uomini potrà dirsi vera. È questa relazione essenziale che rende vere tutte le altre. È su questa relazione essenziale che si innesta ogni altra voce che il Signore farà udire al suo popolo. Verità mai da dimenticare: La voce di Gesù è voce del Padre ed è essenza e verità dell’Antica Alleanza. Non è nell’obbedienza all’Antica Alleanza chi non ascolta la voce di Cristo Gesù. La Lettera agli Ebrei è questa verità: Dio, che molte volte e in diversi modi nei tempi antichi aveva parlato ai padri per mezzo dei profeti, ultimamente, in questi giorni, ha parlato a noi per mezzo del Figlio, che ha stabilito erede di tutte le cose e mediante il quale ha fatto anche il mondo. Egli è irradiazione della sua gloria e impronta della sua sostanza, e tutto sostiene con la sua parola potente. Dopo aver compiuto la purificazione dei peccati, sedette alla destra della maestà nell’alto dei cieli, divenuto tanto superiore agli angeli quanto più eccellente del loro è il nome che ha ereditato (Eb 1,1-4). Ecco ancora come continua sempre la Lettera agli Ebrei: Perciò, fratelli santi, voi che siete partecipi di una vocazione celeste, prestate attenzione a Gesù, l’apostolo e sommo sacerdote della fede che noi professiamo, il quale è degno di fede per colui che l’ha costituito tale, come lo fu anche Mosè in tutta la sua casa. Ma, in confronto a Mosè, egli è stato giudicato degno di una gloria tanto maggiore quanto l’onore del costruttore della casa supera quello della casa stessa. Ogni casa infatti viene costruita da qualcuno; ma colui che ha costruito tutto è Dio. In verità Mosè fu degno di fede in tutta la sua casa come servitore, per dare testimonianza di ciò che doveva essere annunciato più tardi. Cristo, invece, lo fu come figlio, posto sopra la sua casa. E la sua casa siamo noi, se conserviamo la libertà e la speranza di cui ci vantiamo. Per questo, come dice lo Spirito Santo: Oggi, se udite la sua voce, non indurite i vostri cuori come nel giorno della ribellione, il giorno della tentazione nel deserto, dove mi tentarono i vostri padri mettendomi alla prova, pur avendo visto per quarant’anni le mie opere. Perciò mi disgustai di quella generazione e dissi: hanno sempre il cuore sviato. Non hanno conosciuto le mie vie. Così ho giurato nella mia ira: non entreranno nel mio riposo. Badate, fratelli, che non si trovi in nessuno di voi un cuore perverso e senza fede che si allontani dal Dio vivente. Esortatevi piuttosto a vicenda ogni giorno, finché dura questo oggi, perché nessuno di voi si ostini, sedotto dal peccato. Siamo infatti diventati partecipi di Cristo, a condizione di mantenere salda fino alla fine la fiducia che abbiamo avuto fin dall’inizio. Quando si dice: Oggi, se udite la sua voce, non indurite i vostri cuori come nel giorno della ribellione,  chi furono quelli che, dopo aver udito la sua voce, si ribellarono? Non furono tutti quelli che erano usciti dall’Egitto sotto la guida di Mosè? E chi furono coloro di cui si è disgustato per quarant’anni? Non furono quelli che avevano peccato e poi caddero cadaveri nel deserto? E a chi giurò che non sarebbero entrati nel suo riposo, se non a quelli che non avevano creduto? E noi vediamo che non poterono entrarvi a causa della loro mancanza di fede (Eb 3,1-19). Quando non si obbedisce alle Dieci Parola scritte sulle due tavole della Legge, ma potrà esserci ascolto della voce del Signore. Si diviene sordi, ciechi, muti. Per natura si è incapaci di ascoltare il Signore. Prima si deve rientrare nell’obbedienza alle Dieci Parole. Poi il resto verrà. / SECONDA  LETTURA / Mentre i Giudei chiedono segni e i Greci cercano sapienza, noi invece annunciamo Cristo crocifisso: scandalo per i Giudei e stoltezza per i pagani. Cristo Gesù Crocifisso è la Parola e l’Opera date a noi da Dio per la nostra conversione, redenzione, salvezza. Cristo Gesù Crocifisso è però Parola e Opera particolarissime. È la Parola e l’Opera che ci chiedono di farci anche noi in Lui Parola e Opera Crocifisse per manifestare al mondo tutta la potenza di salvezza che è contenuta in questa Parola e in questa Opera. Sulla Parola della croce ecco cosa insegna l’Apostolo Paolo: Cristo infatti non mi ha mandato a battezzare, ma ad annunciare il Vangelo, non con sapienza di parola, perché non venga resa vana la croce di Cristo. La Parola della croce infatti è stoltezza per quelli che si perdono, ma per quelli che si salvano, ossia per noi, è potenza di Dio. Sta scritto infatti: Distruggerò la sapienza dei sapienti e annullerò l’intelligenza degli intelligenti. Dov’è il sapiente? Dov’è il dotto? Dov’è il sottile ragionatore di questo mondo? Dio non ha forse dimostrato stolta la sapienza del mondo? Poiché infatti, nel disegno sapiente di Dio, il mondo, con tutta la sua sapienza, non ha conosciuto Dio, è piaciuto a Dio salvare i credenti con la stoltezza della predicazione (1Cor 1,17-21), Ecco la “stoltezza” di Dio che è più sapiente della sapienza di questo mondo: Gesù Crocifisso è l’amore più grande del cielo e della terra, di Dio e dell’intera umanità. Quanto il Creatore dell’uomo ama la sua creatura? La ama fino al punto di assumere Lui, Dio, Figlio Eterno del Padre, le colpe dell’umanità e offrire la sua vita per la loro espiazione, purificazione, redenzione. L’uomo sulla terra sa fare tutto. Per questo si sente onnipotente, saggio, intelligente. Si sente un Dio. Cosa manca a quest’uomo-dio? Gli manca una cosa sola: non sa amare. Non sa amare il suo Creatore. Non sa amare gli uomini suoi fratelli, carne della propria carne. Non sa amare la creazione. Quella dell’uomo è una sapienza di egoismo. Quella di Cristo Gesù è una stoltezza di amore. Quella dell’uomo è una intelligenza messa a servizio della morte.  Quella di Cristo Gesù è una stoltezza posta interamente a servizio della vita. Mentre l’uomo toglie la vita a Dio, ai fratelli, alla creazione. Cristo Crocifisso dono la vita a Dio, ai fratelli, all’intero creato. Quella dell’uomo è una sapienza consacrata alla morte. La stoltezza di Cristo Crocifisso invece è tutta dedicata, sacrificata per dare vita, ogni vita. La sapienza del mondo è tenebra. È grande tenebra di egoismo. La stoltezza di Cristo Crocifisso è purissima luce. È purissima luce di amore. Il mondo toglie. Cristo Gesù dona. Come potrà il mondo lasciare la sua sapienza di morte ed accogliere la stoltezza di Cristo Crocifisso che è vita e luce? Questo passaggio può avvenire solo per la potenza dello Spirito Santo. Non però per la potenza dello Spirito Santo che sta nel più alto dei cieli, bensì per la potenza dello Spirito Santo che dimora, abita, regna, governa il cuore del discepolo di Gesù. Se lo Spirito Santo abita con pienezza di luce e di vita nel cuore del discepolo di Gesù, da questo cuore toccherà il cuore degli uomini, ai quali annuncia la Parola e l’Opera della Croce, e qualcuno o anche molti accoglieranno l’invito ad abbandonare la sapienza della morte per abbracciare la stoltezza della luce e della vita. Questa verità obbliga il discepolo di Gesù a ravvivare, rafforzare, dare ogni giorno più potenza di vita e di luce allo Spirito del Signore. Così Lui potrà agire con tutta la sua divina onnipotenza e delle anime si convertiranno. È oggi il cristiano la via per il passaggio dalla sapienza della morte alla stoltezza della luce e della vita. Sono nella grande stoltezza tutti coloro che vogliono, desiderano, propongono un mondo di vita e di luce, ma non vogliono, non desiderano, non propongono, il loro personale passaggio dalla sapienza della morte alla stoltezza della luce e della vita che può avvenire solo per il cristiano che vive in Cristo, per Cristo, con Cristo, che abita nello Spirito Santo e vive perché Lui, lo Spirito Santo, diventi forte in lui, forte di tutta la sua divina onnipotenza di conversione e santificazione dei cuori. / LEGGIAMO 1Cor 1,22-25 / Mentre i Giudei chiedono segni e i Greci cercano sapienza, noi invece annunciamo Cristo crocifisso: scandalo per i Giudei e stoltezza per i pagani; ma per coloro che sono chiamati, sia Giudei che Greci, Cristo è potenza di Dio e sapienza di Dio. Infatti ciò che è stoltezza di Dio è più sapiente degli uomini, e ciò che è debolezza di Dio è più forte degli uomini. I Giudei sono adoratori di un Dio Onnipotente, un Dio che annienta i nemici. Un Dio Crocifisso, un Dio che si lascia inchiodare sul legno di una croce, per loro è vero scandalo. Occorrerebbe per essi una conversione potentissima. Anzi neanche di conversione si deve parlare, ma di una creazione nuova. La stessa creazione che avvenne per Paolo sulla via di damasco. Essi devono toglie dal loro cuore, dalla loro mente, dai loro pensieri ogni idea, figura, pensiero del loro “Vecchio Dio” e assumere Cristo Crocifisso come unico pensiero, unica immagine, unica verità del loro Dio. Per i Greci, cercatori di sapienza, sapienza di morte e non di vita, il “Dio Crocifisso” è vera stoltezza, vera insipienza, vera follia. Anche per la loro conversione occorre tutta la potentissima forza di luce e di vita dello Spirito Santo, non però dello Spirito Santo che abita nel più alto dei cieli, ma dello Spirito Santo che colma il cuore del cristiano. Oggi assistiamo ad un pensiero che elabora desideri di soluzioni dei problemi, senza però nessuna volontà di passare per la Parola della Croce, per la via di Dio che è Cristo Crocifisso. Anche per noi cristiani oggi Cristo Crocifisso è scandalo e stoltezza. Ne è prova l’averlo tolto dalla nostra predicazione, dal nostro annuncio, dalla nostra evangelizzazione, dai nostri dialoghi con il mondo. Poiché è Cristo Crocifisso la soluzione a tutti i problemi che affliggono l’umanità, soluzione data a noi da Dio, o ridiamo a Cristo la sua purissima verità e diveniamo noi, cristiani, sua verità nella storia, o per l’umanità nessun problema che l’affligge potrà mai essere risolto. La soluzione di tutti i nostri problemi di morte ha un solo nome: Cristo Gesù e Questi Crocifisso. Beato è colui che mai si scandalizzerà di Cristo Gesù e di Cristo Gesù Crocifisso. / LETTURA DEL  <u>VANGELO</u> / Allora i Giudei presero la parola e gli dissero: «Quale segno ci mostri per fare queste cose?». Rispose loro Gesù: «Distruggete questo tempio e in tre giorni lo farò risorgere». Gesù si reca in Gerusalemme e subito dona un segno che Lui è vero profeta del Dio vivente. Missione dei profeti era anche quella della purificazione del culto. Un culto vero attesta una fede vera. Un culto falso rivela che la fede è falsa. Qual è il culto che il Signore gradisce? L’obbedienza alla sua Parola, alla sua Legge, ai suoi Decreti, ai suoi Statuti. Non però Parola, Legge, Decreti, Statuti pensati dall’uomo, dalla singola persona, ma Parola, Legge, Decreti, Statuti fissati sulla pietra, sulla pergamena, sui rotoli dei libri. Il culto che il Signore vuole è la pia e devota osservanza della Legge dell’Alleanza, Legge consistente sia nell’obbedienza ai Dieci Comandamenti e sia anche nell’ascolto di ogni Parola che Dio farà giungere al suo popolo per mezzo dei suoi profeti. Ecco cosa dice lo Spirito Santo al popolo del Signore per bocca del profeta Geremia: Dice il Signore degli eserciti, Dio d’Israele: Aggiungete pure i vostri olocausti ai vostri sacrifici e mangiatene la carne! Io però non parlai né diedi ordini sull’olocausto e sul sacrificio ai vostri padri, quando li feci uscire dalla terra d’Egitto, ma ordinai loro: “Ascoltate la mia voce, e io sarò il vostro Dio e voi sarete il mio popolo; camminate sempre sulla strada che vi prescriverò, perché siate felici”. Ma essi non ascoltarono né prestarono orecchio alla mia parola; anzi, procedettero ostinatamente secondo il loro cuore malvagio e, invece di rivolgersi verso di me, mi hanno voltato le spalle. Da quando i vostri padri sono usciti dall’Egitto fino ad oggi, io vi ho inviato con assidua premura tutti i miei servi, i profeti; ma non mi hanno ascoltato né prestato orecchio, anzi hanno reso dura la loro cervìce, divenendo peggiori dei loro padri. Dirai loro tutte queste cose, ma non ti ascolteranno; li chiamerai, ma non ti risponderanno.  Allora dirai loro: Questa è la nazione che non ascolta la voce del Signore, suo Dio, né accetta la correzione. La fedeltà è sparita, è stata bandita dalla loro bocca (Ger 7,1-28). Il profeta Malachia va ben oltre. Lui auspica addirittura la chiusura delle porte dello stesso tempo del Signore: Oh, ci fosse fra voi chi chiude le porte, perché non arda più invano il mio altare! Non mi compiaccio di voi – dice il Signore degli eserciti – e non accetto l’offerta delle vostre mani! Poiché dall’oriente all’occidente grande è il mio nome fra le nazioni e in ogni luogo si brucia incenso al mio nome e si fanno offerte pure, perché grande è il mio nome fra le nazioni. Dice il Signore degli eserciti (Mal 1,10-11). Ecco il principio di verità che viene a noi dalla Parola dei profeti: Gradito al Signore è quanto viene fatto nell’osservanza della sua Legge e nell’ascolto della sua Parola. Quanto non è fatto nell’osservanza della Legge e nell’ascolto della Parola del Signore, mai sarà gradito al nostro Dio. È culto vano, fede vana, opera vana. Questa vanità è così denunciata dal profeta Isaia: Dice il Signore: «Poiché questo popolo si avvicina a me solo con la sua bocca e mi onora con le sue labbra, mentre il suo cuore è lontano da me e la venerazione che ha verso di me è un imparaticcio di precetti umani, perciò, eccomi, continuerò a operare meraviglie e prodigi con questo popolo; perirà la sapienza dei suoi sapienti e si eclisserà l’intelligenza dei suoi intelligenti» (Is 29,13-14). Purificando il tempio, Gesù si rivela fin da subito, nel Vangelo secondo Giovanni, come vero profeta del Dio vivente. / LEGGIAMO IL TESTO DI Gv 2,13-25 / Si avvicinava intanto la Pasqua dei Giudei e Gesù salì a Gerusalemme. Trovò nel tempio gente che vendeva buoi, pecore e colombe e, là seduti, i cambiamonete. Allora fece una frusta di cordicelle e scacciò tutti fuori dal tempio, con le pecore e i buoi; gettò a terra il denaro dei cambiamonete e ne rovesciò i banchi, e ai venditori di colombe disse: «Portate via di qui queste cose e non fate della casa del Padre mio un mercato!». I suoi discepoli si ricordarono che sta scritto: Lo zelo per la tua casa mi divorerà. Allora i Giudei presero la parola e gli dissero: «Quale segno ci mostri per fare queste cose?». Rispose loro Gesù: «Distruggete questo tempio e in tre giorni lo farò risorgere». Gli dissero allora i Giudei: «Questo tempio è stato costruito in quarantasei anni e tu in tre giorni lo farai risorgere?». Ma egli parlava del tempio del suo corpo. Quando poi fu risuscitato dai morti, i suoi discepoli si ricordarono che aveva detto questo, e credettero alla Scrittura e alla parola detta da Gesù. Mentre era a Gerusalemme per la Pasqua, durante la festa, molti, vedendo i segni che egli compiva, credettero nel suo nome. Ma lui, Gesù, non si fidava di loro, perché conosceva tutti e non aveva bisogno che alcuno desse testimonianza sull’uomo. Egli infatti conosceva quello che c’è nell’uomo. I discepoli di Gesù ricordano le parole del Salmo: Chi spera in te, per colpa mia non sia confuso, Signore, Dio degli eserciti; per causa mia non si vergogni chi ti cerca, Dio d’Israele. Per te io sopporto l’insulto e la vergogna mi copre la faccia; sono diventato un estraneo ai miei fratelli, uno straniero per i figli di mia madre. Perché mi divora lo zelo per la tua casa, gli insulti di chi ti insulta ricadono su di me (Sal 69,7-10). Tu sei giusto, Signore, e retto nei tuoi giudizi. Con giustizia hai promulgato i tuoi insegnamenti e con grande fedeltà. Uno zelo ardente mi consuma, perché i miei avversari dimenticano le tue parole. Limpida e pura è la tua promessa e il tuo servo la ama. Io sono piccolo e disprezzato: non dimentico i tuoi precetti. La tua giustizia è giustizia eterna e la tua legge è verità. Angoscia e affanno mi hanno colto: i tuoi comandi sono la mia delizia. Giustizia eterna sono i tuoi insegnamenti: fammi comprendere e avrò la vita (Sal 119,137-144). Il ricordo del Salmo rivela che Gesù è il Giusto perseguitato, il Messia del Signore. I Giudei chiedono un segno. Se tu sei vero profeta – e lo manifesta  il gesto che tu hai compiuto – allora devi darci un segno inequivocabile che attesti che tu sei vero profeta del Dio vivente. Ecco il segno che Gesù dona: quello della sua risurrezione. Voi distruggete questo tempio e io in tre giorni lo farò risorgere. Queste parole non sono comprese né dai Giudei e né dai suoi discepoli. I discepoli solo dopo la gloriosa risurrezione avranno piena comprensione delle parole di Gesù. Gesù è vero tempio di Dio. Ecco come l’Apostolo Paolo proclama con parole solenni questa verità: Come dunque avete accolto Cristo Gesù, il Signore, in lui camminate, radicati e costruiti su di lui, saldi nella fede come vi è stato insegnato, sovrabbondando nel rendimento di grazie. Fate attenzione che nessuno faccia di voi sua preda con la filosofia e con vuoti raggiri ispirati alla tradizione umana, secondo gli elementi del mondo e non secondo Cristo. È in lui che abita corporalmente tutta la pienezza della divinità, e voi partecipate della pienezza di lui, che è il capo di ogni Principato e di ogni Potenza. In lui voi siete stati anche circoncisi non mediante una circoncisione fatta da mano d’uomo con la spogliazione del corpo di carne, ma con la circoncisione di Cristo: con lui sepolti nel battesimo, con lui siete anche risorti mediante la fede nella potenza di Dio, che lo ha risuscitato dai morti. Con lui Dio ha dato vita anche a voi, che eravate morti a causa delle colpe e della non circoncisione della vostra carne, perdonandoci tutte le colpe e annullando il documento scritto contro di noi che, con le prescrizioni, ci era contrario: lo ha tolto di mezzo inchiodandolo alla croce. Avendo privato della loro forza i Principati e le Potenze, ne ha fatto pubblico spettacolo, trionfando su di loro in Cristo (Col 2,6-15). Tempio del Dio vivente è l’uomo, da Lui creato a sua immagine e somiglianza. Questo tempio è oggi colmo di ogni putridume. Se permettiamo a Cristo Gesù che purifichi il nostro tempio e lo renda casa di preghiera, verità, luce, giustizia, vita eterna per tutti i popoli, Gesù verrà e lo purificherà con la potenza dello Spirito Santo. Se noi non lo permettiamo, Gesù nulla potrà fare per noi e il nostro tempio mai potrà essere dimora per il nostro Dio. È un tempio lurido e sporco, casa della lucertola e del ragno. Solo Gesù Signore potrà purificare il nostro tempio. Lui lo purifica per mezzo dei suoi discepoli il cui tempio è vera dimora dello Spirito Santo. Chi vuole purificare il tempio dei suoi fratelli deve avere lui un tempio santo, immacolato, puro, un tempio nel quale abita “corporalmente” la pienezza della divinità, allo stesso modo che abita in Cristo Gesù – tranne che per la Legge dell’unione ipostatica, essendo l’unione in Lui di natura per incarnazione e in noi spirituale per partecipazione della natura divina. È dal nostro tempio santo, puro, immacolato che deve scaturire lo Spirito Santo che dovrà purificare ogni altro tempio di Dio. / Madre del Salvatore, Purissimo tempio del Signore, aiutaci a rendere puro il nostro tempio. Da esso sgorgherà lo Spirito Santo e con la sua potenza ogni altro tempio potrà essere purificato. Se il nostro tempio non è però puro, nessun altro tempio per noi potrà essere santificato. Fa’, o Madre, che il nostro tempio sia purissimo. Amen.
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
