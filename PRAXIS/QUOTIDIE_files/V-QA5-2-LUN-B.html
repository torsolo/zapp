<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Lunedì della V settimana di Quaresima.
</p>

<p>
<u>ANTIFONA</u> / Pietà di me, o Dio, perché un uomo mi perseguita, un aggressore tutto il giorno mi opprime. (Sal 55,2)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / O Padre, che con il dono del tuo amore ci riempi di ogni benedizione, trasformaci in creature nuove, per esser preparati alla Pasqua gloriosa del tuo regno. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / Io muoio innocente / Dal libro del profeta Daniele (Dn 13,1–9.15–17.19–30.33–62) / In quei giorni, abitava a Babilonia un uomo chiamato Ioakìm, il quale aveva sposato una donna chiamata Susanna, figlia di Chelkìa, di rara bellezza e timorata di Dio. I suoi genitori, che erano giusti, avevano educato la figlia secondo la legge di Mosè. Ioakìm era molto ricco e possedeva un giardino vicino a casa, ed essendo stimato più di ogni altro, i Giudei andavano da lui. In quell'anno erano stati eletti giudici del popolo due anziani; erano di quelli di cui il Signore ha detto: «L'iniquità è uscita da Babilonia per opera di anziani e di giudici, che solo in apparenza sono guide del popolo». Questi frequentavano la casa di Ioakìm, e tutti quelli che avevano qualche lite da risolvere si recavano da loro. Quando il popolo, verso il mezzogiorno, se ne andava, Susanna era solita recarsi a passeggiare nel giardino del marito. I due anziani, che ogni giorno la vedevano andare a passeggiare, furono presi da un'ardente passione per lei: persero il lume della ragione, distolsero gli occhi per non vedere il Cielo e non ricordare i giusti giudizi. Mentre aspettavano l'occasione favorevole, Susanna entrò, come al solito, con due sole ancelle, nel giardino per fare il bagno, poiché faceva caldo. Non c'era nessun altro al di fuori dei due anziani, nascosti a spiarla. Susanna disse alle ancelle: «Portatemi l'unguento e i profumi, poi chiudete la porta, perché voglio fare il bagno». Appena partite le ancelle, i due anziani uscirono dal nascondiglio, corsero da lei e le dissero: «Ecco, le porte del giardino sono chiuse, nessuno ci vede e noi bruciamo di passione per te; acconsenti e concediti a noi. In caso contrario ti accuseremo; diremo che un giovane era con te e perciò hai fatto uscire le ancelle». Susanna, piangendo, esclamò: «Sono in difficoltà da ogni parte. Se cedo, è la morte per me; se rifiuto, non potrò scampare dalle vostre mani. Meglio però per me cadere innocente nelle vostre mani che peccare davanti al Signore!». Susanna gridò a gran voce. Anche i due anziani gridarono contro di lei e uno di loro corse alle porte del giardino e le aprì. I servi di casa, all'udire tale rumore in giardino, si precipitarono dalla porta laterale per vedere che cosa le stava accadendo. Quando gli anziani ebbero fatto il loro racconto, i servi si sentirono molto confusi, perché mai era stata detta una simile cosa di Susanna. Il giorno dopo, quando il popolo si radunò nella casa di Ioakìm, suo marito, andarono là anche i due anziani, pieni di perverse intenzioni, per condannare a morte Susanna. Rivolti al popolo dissero: «Si faccia venire Susanna, figlia di Chelkìa, moglie di Ioakìm». Mandarono a chiamarla ed ella venne con i genitori, i figli e tutti i suoi parenti. Tutti i suoi familiari e amici piangevano. I due anziani si alzarono in mezzo al popolo e posero le mani sulla sua testa. Ella piangendo alzò gli occhi al cielo, con il cuore pieno di fiducia nel Signore. Gli anziani dissero: «Mentre noi stavamo passeggiando soli nel giardino, è venuta con due ancelle, ha chiuso le porte del giardino e poi ha licenziato le ancelle. Quindi è entrato da lei un giovane, che era nascosto, e si è unito a lei. Noi, che eravamo in un angolo del giardino, vedendo quella iniquità ci siamo precipitati su di loro. Li abbiamo sorpresi insieme, ma non abbiamo potuto prendere il giovane perché, più forte di noi, ha aperto la porta ed è fuggito. Abbiamo preso lei e le abbiamo domandato chi era quel giovane, ma lei non ce l'ha voluto dire. Di questo noi siamo testimoni». La moltitudine prestò loro fede, poiché erano anziani e giudici del popolo, e la condannò a morte. <br>
Allora Susanna ad alta voce esclamò: «Dio eterno, che conosci i segreti, che conosci le cose prima che accadano, tu lo sai che hanno deposto il falso contro di me! Io muoio innocente di quanto essi iniquamente hanno tramato contro di me». E il Signore ascoltò la sua voce. Mentre Susanna era condotta a morte, il Signore suscitò il santo spirito di un giovanetto, chiamato Daniele, il quale si mise a gridare: «Io sono innocente del sangue di lei!». Tutti si voltarono verso di lui dicendo: «Che cosa vuoi dire con queste parole?». Allora Daniele, stando in mezzo a loro, disse: «Siete così stolti, o figli d'Israele? Avete condannato a morte una figlia d'Israele senza indagare né appurare la verità! Tornate al tribunale, perché costoro hanno deposto il falso contro di lei». Il popolo tornò subito indietro e gli anziani dissero a Daniele: «Vieni, siedi in mezzo a noi e facci da maestro, poiché Dio ti ha concesso le prerogative dell'anzianità». Daniele esclamò: «Separàteli bene l'uno dall'altro e io li giudicherò». Separàti che furono, Daniele disse al primo: «O uomo invecchiato nel male! Ecco, i tuoi peccati commessi in passato vengono alla luce, quando davi sentenze ingiuste, opprimendo gli innocenti e assolvendo i malvagi, mentre il Signore ha detto: Non ucciderai il giusto e l'innocente. Ora, dunque, se tu hai visto costei, di': sotto quale albero tu li hai visti stare insieme?». Rispose: «Sotto un lentisco». Disse Daniele: «In verità, la tua menzogna ti ricadrà sulla testa. Già l'angelo di Dio ha ricevuto da Dio la sentenza e ti squarcerà in due». Allontanato questi, fece venire l'altro e gli disse: «Stirpe di Canaan e non di Giuda, la bellezza ti ha sedotto, la passione ti ha pervertito il cuore! Così facevate con le donne d'Israele ed esse per paura si univano a voi. Ma una figlia di Giuda non ha potuto sopportare la vostra iniquità. Dimmi dunque, sotto quale albero li hai sorpresi insieme?». Rispose: «Sotto un léccio». Disse Daniele: «In verità anche la tua menzogna ti ricadrà sulla testa. Ecco, l'angelo di Dio ti aspetta con la spada in mano, per tagliarti in due e così farti morire». Allora tutta l'assemblea proruppe in grida di gioia e benedisse Dio, che salva coloro che sperano in lui. Poi, insorgendo contro i due anziani, ai quali Daniele aveva fatto confessare con la loro bocca di avere deposto il falso, fece loro subire la medesima pena che avevano tramato contro il prossimo e, applicando la legge di Mosè, li fece morire. In quel giorno fu salvato il sangue innocente. / Parola di Dio.
</p>

<p>
<u>PSALMUS</u> / Sal 22 (23) / <b>Con te, Signore, non temo alcun male</b> / Il Signore è il mio pastore: non manco di nulla. Su pascoli erbosi mi fa riposare, ad acque tranquille mi conduce. Rinfranca l'anima mia. R. / Mi guida per il giusto cammino a motivo del suo nome. Anche se vado per una valle oscura, non temo alcun male, perché tu sei con me. Il tuo bastone e il tuo vincastro mi danno sicurezza. R. / Davanti a me tu prepari una mensa sotto gli occhi dei miei nemici. Ungi di olio il mio capo; il mio calice trabocca. R. / Sì, bontà e fedeltà mi saranno compagne tutti i giorni della mia vita, abiterò ancora nella casa del Signore per lunghi giorni. R.
</p>

<p>
<u>ACCLAMATIO</u> / Lode e onore a te, Signore Gesù! / Io non godo della morte del malvagio, dice il Signore, ma che si converta dalla sua malvagità e viva. (Ez 33,11) / Lode e onore a te, Signore Gesù!
</p>

<p>
<u>VANGELO</u> / <b>Io sono la luce del mondo</b> / Dal vangelo secondo Giovanni (Gv 8,1-11) / In quel tempo, Gesù si avviò verso il monte degli Ulivi. Ma al mattino si recò di nuovo nel tempio e tutto il popolo andava da lui. Ed egli sedette e si mise a insegnare loro. Allora gli scribi e i farisei gli condussero una donna sorpresa in adulterio, la posero in mezzo e gli dissero: «Maestro, questa donna è stata sorpresa in flagrante adulterio. Ora Mosè, nella Legge, ci ha comandato di lapidare donne come questa. Tu che ne dici?». Dicevano questo per metterlo alla prova e per avere motivo di accusarlo. Ma Gesù si chinò e si mise a scrivere col dito per terra. Tuttavia, poiché insistevano nell'interrogarlo, si alzò e disse loro: «Chi di voi è senza peccato, getti per primo la pietra contro di lei». E, chinatosi di nuovo, scriveva per terra. Quelli, udito ciò, se ne andarono uno per uno, cominciando dai più anziani. Lo lasciarono solo, e la donna era là in mezzo. Allora Gesù si alzò e le disse: «Donna, dove sono? Nessuno ti ha condannata?». Ed ella rispose: «Nessuno, Signore». E Gesù disse: «Neanch'io ti condanno; va' e d'ora in poi non peccare più». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Fratelli, Dio interviene con potenza per proteggere il povero e l'indifeso; egli è misericordioso con i peccatori. Confidiamo nel suo aiuto e invochiamolo dicendo: <b>Padre, riportaci nel tuo amore!</b> / Quando ci sentiamo superiori ai nostri fratelli di fede e non ci tratteniamo dal giudicarli, ti preghiamo: / Quando ci sentiamo a posto di fronte ai carcerati, ai drogati e a quelli che hanno sbagliato, ti preghiamo: / Quando passiamo accanto a quelli che soffrono e non ci accorgiamo di loro, ti preghiamo: / Quando vogliamo applicare la giustizia senza la misericordia, ti preghiamo: / Quando non comprendiamo i tuoi giudizi o ci meravigliamo della tua pazienza, ti preghiamo: / Quando invochiamo giustizia da te in base ai nostri schemi e non secondo la tua misericordia, ti preghiamo: / Quando non abbiamo il coraggio di dire la verità a noi stessi e a te, ti preghiamo: / Quando il male compiuto ci lascia delusi e non sappiamo come uscirne, ti preghiamo: / Dio di infinita bontà e misericordiosa, il sangue del tuo Figlio ha cancellato tutti i nostri peccati: purificati dal tuo grande amore, donaci la gioia di celebrare questa eucaristia per renderti grazie a nome di tutta la Chiesa. Per Cristo nostro Signore. Amen.
</p>

<p>
<u>OFFERTORIO</u> / O Signore, concedi ai tuoi fedeli, riuniti per celebrare i santi misteri, di offrirti come frutto della penitenza una coscienza pura e uno spirito rinnovato. Per Cristo nostro Signore.
</p>

<p>
<u>PREFAZIO</u> / <b>La potenza della Croce</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Per la passione salvifica del tuo Figlio l’intero universo ha riconosciuto il senso della tua gloria; nella potenza ineffabile della croce splende il giudizio sul mondo e il potere regale di Cristo crocifisso. E noi, o Signore, uniti agli angeli e a tutti i santi, eleviamo a te un inno di lode ed esultanti cantiamo: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Donna, dove sono? Nessuno ti ha condannata? Nessuno, Signore. Neanch'io ti condanno; va' e d'ora in poi non peccare più. (Gv 8,10-11)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Rinvigoriti dalla benedizione dei tuoi sacramenti, ti preghiamo, o Signore: la loro forza ci purifichi sempre dal male e la sequela di Cristo affretti i nostri passi verso di te nella gloria. Per Cristo nostro Signore. / Orazione sul popolo ad libitum / O Signore, libera dai peccati il popolo che ti supplica, perché conduca una vita santa e non sia oppresso da alcuna avversità. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / Sant'Agostino (354-430) vescovo d'Ippona (Africa del Nord) e dottore della Chiesa / Discorso 13, §§ 2,4,5,6 / "Neanch'io ti condanno" / Dice un salmo: "Istruitevi, giudici della terra" (Sal 2,10). Coloro che giudicano la terra sono i re, i governanti, i principi, i giudici propriamente detti. (...) Si istruiscano, poiché si tratta della terra che giudica la terra, ma ella deve temere colui che sta in cielo. Essi giudicano i loro simili: un uomo giudica un altro uomo, un mortale un altro mortale, un peccatore, un altro peccatore. Se nostro Signore faceva risuonare fra i giudici questa sentenza divina: "Chi di voi è senza peccato, scagli per primo la pietra contro di lei", tutti quelli che giudicano la terra non saranno forse stati presi da timore? Ai farisei che per tentarlo gli avevano condotto una donna sorpresa in adulterio (...) Gesù ha detto: "Voi volete lapidare questa donna come la Legge prescrive. Bene, chi di voi è senza peccato le scagli la prima pietra". Mentre quelli discutono, lui scriveva a terra, per "istruire la terra"; ma quando ha dato loro quella risposta, ha levato gli occhi al cielo, "Egli guarda la terra e la fa sussultare" (Sal 104,32). I farisei, confusi e tremanti, se ne vanno uno dopo l'altro. (...) La peccatrice resta sola col Salvatore; il malato col medico, la grande miseria con la grande misericordia. Guardandola, Gesù le dice: "Nessuno ti ha condannata? - Nessuno, Signore" (...) Ma lei resta davanti a un giudice che è senza peccato. "Nessuno ti ha condannata? - Nessuno, Signore, e se tu stesso non mi condanni, sono al sicuro". In silenzio, il Signore risponde a questa inquietudine: "Neanch'io ti condanno. (...) La voce della coscienza ha impedito ai tuoi accusatori di punirti; la misericordia mi fa venire in tuo aiuto". Meditate queste verità e "istruitevi, giudici della terra".
</p>

<p>
<u>DIBRUNO-21</u> / Va’ e d’ora in poi non peccare più (Gv 8,1-11) / A Davide il Signore ha perdonato sia il peccato di adulterio che di omicidio. Con il profeta Ezechiele scompare per sempre la lapidazione. Il Signore non gode della morte di chi muore. Gode invece di chi si converte e vive: “Mi fu rivolta questa parola del Signore: «Figlio dell’uomo, parla ai figli del tuo popolo e di’ loro: Se mando la spada contro un paese e il popolo di quel paese prende uno di loro e lo pone quale sentinella e questi, vedendo sopraggiungere la spada sul paese, suona il corno e dà l’allarme al popolo, se colui che sente chiaramente il suono del corno non ci bada e la spada giunge e lo sorprende, egli dovrà a se stesso la propria rovina. Aveva udito il suono del corno, ma non vi ha prestato attenzione: sarà responsabile della sua rovina; se vi avesse prestato attenzione, si sarebbe salvato. Se invece la sentinella vede giungere la spada e non suona il corno e il popolo non è avvertito e la spada giunge e porta via qualcuno, questi sarà portato via per la sua iniquità, ma della sua morte domanderò conto alla sentinella. O figlio dell’uomo, io ti ho posto come sentinella per la casa d’Israele. Quando sentirai dalla mia bocca una parola, tu dovrai avvertirli da parte mia. Se io dico al malvagio: “Malvagio, tu morirai”, e tu non parli perché il malvagio desista dalla sua condotta, egli, il malvagio, morirà per la sua iniquità, ma della sua morte io domanderò conto a te. Ma se tu avverti il malvagio della sua condotta perché si converta ed egli non si converte dalla sua condotta, egli morirà per la sua iniquità, ma tu ti sarai salvato. Tu, figlio dell’uomo, annuncia alla casa d’Israele: Voi dite: “I nostri delitti e i nostri peccati sono sopra di noi e in essi noi ci consumiamo! In che modo potremo vivere?”. Di’ loro: Com’è vero che io vivo – oracolo del Signore Dio –, io non godo della morte del malvagio, ma che il malvagio si converta dalla sua malvagità e viva. Convertitevi dalla vostra condotta perversa! Perché volete perire, o casa d’Israele?” (Ez 33,1-11). Il Signore è il Dio della misericordia e del perdono, della carità e della compassione. Fino al momento della morte, Lui darà all’uomo ogni grazia perché si possa convertire e vivere nel tempo e per l’eternità. In nulla il Signore si è risparmiato. Per la nostra vita ha dato il Figlio suo unigenito dalla croce. Il Crocifisso è il segno più alto della misericordia del Padre. Lui lo ha dato per la nostra conversione. / In quel tempo, Gesù si avviò verso il monte degli Ulivi. Ma al mattino si recò di nuovo nel tempio e tutto il popolo andava da lui. Ed egli sedette e si mise a insegnare loro. Allora gli scribi e i farisei gli condussero una donna sorpresa in adulterio, la posero in mezzo e gli dissero: «Maestro, questa donna è stata sorpresa in flagrante adulterio. Ora Mosè, nella Legge, ci ha comandato di lapidare donne come questa. Tu che ne dici?». Dicevano questo per metterlo alla prova e per avere motivo di accusarlo. Ma Gesù si chinò e si mise a scrivere col dito per terra. Tuttavia, poiché insistevano nell’interrogarlo, si alzò e disse loro: «Chi di voi è senza peccato, getti per primo la pietra contro di lei». E, chinatosi di nuovo, scriveva per terra. Quelli, udito ciò, se ne andarono uno per uno, cominciando dai più anziani. Lo lasciarono solo, e la donna era là in mezzo. Allora Gesù si alzò e le disse: «Donna, dove sono? Nessuno ti ha condannata?». Ed ella rispose: «Nessuno, Signore». E Gesù disse: «Neanch’io ti condanno; va’ e d’ora in poi non peccare più». / I farisei non credono nelle Scritture profetiche. Si servono di Mosè, ma per veicolare i loro pensieri che sono distanti dai pensieri di Dio più che l’oriente dall’occidente. Gesù non si può appellare ai profeti. Non può dire loro di chiedere alla donna che si converta e smetta di peccare. Neanche può permettere che venga lapidata. Non è questa la volontà del Padre. Gli viene in aiuto tutta la sapienza e l’intelligenza dello Spirito Santo. “Chi di voi è senza peccato scagli per primo la pietra contro di lei”. Spariscono tutti. Gesù è senza peccato. Potrebbe scagliare la pietra. Ma Lui non è venuto per scagliare pietre, ma per proclamare, annunziare, pagare ogni debito per il perdono dei peccati. Lui non condanna la donna. Le dice però di non peccare più. Il perdono è sempre nel pentimento e nella promessa di non peccare più. Le soluzioni del cuore dell’uomo sono malvage, spietate, crudeli. Le soluzioni dal cuore di Dio ricche di misericordia. / Madre della Redenzione, Angeli, Santi, fateci essere sempre dal cuore del Padre. 
</p>

<p>
<u>SILVESTRINI-21</u> / Chi di voi è senza peccato, scagli per primo la pietra contro di lei... Un vangelo sconvolgente quello di oggi, un vangelo difficile e bello. Un'immagine di Gesù di fronte al male vinto dall'amore. E poi i farisei... e poi la donna... La malizia e l'ipocrisia hanno portato quella donna, sorpresa in peccato, dinanzi al giudizio di Gesù. Di per sé, secondo la legge antica, la peccatrice ha meritato la morte, ha peccato e deve essere lapidata dai testimoni. Che farà Gesù? Evidentemente è un'altra prova dei farisei e dei dottori per mettere in difficoltà Gesù. Qualunque cosa farà sarà reo... E lui? Ci sta al loro gioco... nonostante la situazione terribile della donna. Invita i giudei a compiere la legge, a fare quel che la legge prescriveva in casi come questo. "Se lei è colpevole iniziate la lapidazione". Ma Gesù pone una condizione: che la prima pietra sia lanciata da chi è senza peccato. La donna ha peccato, questo è un fatto che viene manifestamente ribadito e messo in rilievo. Gesù, però, non è venuto a giudicare, ma a salvare. Perciò pronuncia la sua sentenza, che non è di condanna però, ma di perdono. «Donna, dove sono? Nessuno ti ha condannata?». Ed essa rispose: «Nessuno, Signore». E Gesù le disse: «Neanch'io ti condanno; và e d'ora in poi non peccare più».
</p>

<p>
<u>LOYOLA-21</u> / Una donna al centro della scena. È stata sorpresa in adulterio. La legge prevede la lapidazione. Gli scribi e i farisei sembrano intenzionati ad applicarla. Interrogano Gesù in merito. Lo mettono alla prova. La donna, forse una ragazza, sta al centro. È una persona vulnerabile. È resa corpo esposto alle mani degli scribi e dei farisei che attendono una parola prima di brandire le pietre e colpire. È resa corpo esposto alla violenza. Quella donna vive sulla propria pelle la vulnerabilità di essere al cospetto della condanna in nome della legge. Gesù tuttavia dà una diversa risposta alla vulnerabilità. Non risponde mettendo in atto la violenza. Gesù disarma. Scaglino pure la pietra, se quegli scribi e quei farisei non hanno peccato, non hanno commesso quello stesso peccato della donna che vorrebbero condannare. Provoca. I giudici tacciono. Anche loro devono fare i conti con la vulnerabilità. Quel corpo di donna esposto alla violenza è rivelazione: pone scribi e farisei faccia a faccia con la loro vulnerabilità, con la possibilità che anche loro diventino corpi in preda al giudizio e alla violenza. La vulnerabilità, luogo di possibile ghigliottina agli occhi di coloro che vogliono scagliare la pietra e uccidere, diventa, nel momento in cui Gesù la incontra e la ospita, condizione a partire dalla quale costruire una comunità: persone accomunate dalla consapevolezza di essere vulnerabili. / In quale luogo della mia vita sperimento la consapevolezza di essere vulnerabile? Ho sperimentato la vulnerabilità come luogo di incontro con l’altro, anche lui vulnerabile? Quale vulnerabilità offro oggi al Signore? (Carmine Carano SJ)
</p>

<p>
<u>LettureBose</u> / Come uno specchio / Il libro dei salmi possiede una sua propria grazia meritevole di particolare attenzione; oltre a tutto quello in cui vi è comunione e relazione con gli altri libri, ha anche questo di meraviglioso, che riporta impressi e scritti in sé i moti di ciascuna anima e il modo in cui essa cambia e si corregge, affinché chi è inesperto, se vuole, possa trovare e vedere come un'immagine di tutto questo nel Salterio e plasmare se stesso come là è scritto. Negli altri libri si ascolta soltanto ciò che prescrive la Legge, che cosa si deve fare e che cosa non si deve fare; si ascoltano anche le profezie, che non fanno altro che annunciare la venuta del Salvatore, e si pone attenzione alla storia, dalla quale si possono venire a conoscere le opere dei re e dei santi. Ma nel libro dei salmi, oltre a imparare queste cose, chi ascolta capisce e impara a conoscere anche i moti della propria anima e, dopo aver conosciuto le passioni che lo fanno soffrire e lo tengono prigioniero, può ancora ricevere da questo libro un modello di ciò che deve dire. E così non si accontenta di ascoltare distrattamente, ma impara che cosa deve dire e fare per curare la propria passione ... Nei salmi sta scritto e viene spiegato in che modo si devono sopportare le tribolazioni e che cosa si deve dire durante e dopo la tribolazione, e in che modo ciascuno sia messo alla prova, e quali siano le parole di chi spera nel Signore ... Vi è ancora questo di meraviglioso nei salmi. Nel leggere gli altri libri, quello che i santi dicono a proposito di una data situazione, da chi legge viene riferito alle circostanze di cui sta scritto; chi ascolta si sente estraneo rispetto a quelli di cui il discorso tratta, cosicché le azioni che vengono ricordate destano soltanto meraviglia, emulazione, desiderio di imitarle. Chi prende il libro dei salmi, invece, percorre le profezie riguardo al Salvatore come nelle altre Scritture, pieno di stupore e venerazione, ma legge gli altri salmi come se fossero suoi. Chi ascolta, così come chi li recita, prova compunzione e accorda il suo sentire alle parole dei cantici come fossero sue ... Mi sembra che i salmi diventino per chi li canta come uno specchio perché possa osservare se stesso e i moti della propria anima. (Atanasio di Alessandria - A Marcellino sull'interpretazione dei salmi 10-12) 
</p>

<p>
<u>RobertoPasolini</u> / Non vedere il cielo / Le letture di oggi ci raccontano due storie simili nella sostanza, ma opposte nella forma. Nella prima, una donna ingiustamente accusata viene giustamente assolta; nella seconda, un’altra donna giustamente accusata viene ingiustamente assolta dalla misericordia del Signore Gesù. La Quaresima è un tempo privilegiato per ricondurre il nostro cuore a vedere le cose in una più grande logica di amore, che trova in Cristo la misura del suo essere e del suo agire. Nelle nostre relazioni quotidiane non possiamo che cercare di cominciare e ricominciare sempre da una certa idea di giustizia, osservando regole e convenzioni, e aspettandoci dagli altri lo stesso sincero impegno. Purtroppo molto spesso non riusciamo a essere giusti e coerenti come vorremmo. E anche in noi si compie il grande mistero del male, libero di manifestarsi ogni volta che noi, come i due pervertiti anziani, decidiamo di volgere le spalle a Dio. [...] furono presi da un’ardente passione per lei: persero il lume della ragione, distolsero gli occhi per non vedere il Cielo e non ricordare i giusti giudizi (Dn 13,8-9). Per liberarci dal senso di colpa o per sfogare la rabbia cominciamo a emettere crudeli sentenze verso gli altri. Questa brutta modalità di rapportarci agli altri, essendo fondata sulla menzogna e sulla falsità, ci spacca «in due» (13,55) e, lentamente, ci fa gustare «la medesima pena alla quale» vogliamo «assoggettare il prossimo» (13,61). Soprattutto ha vita breve e ci conduce alla morte, nell’inevitabile giorno in cui il nostro cuore spietato viene smascherato. Poi, insorgendo contro i due anziani, ai quali Daniele aveva fatto confessare con la loro bocca di aver deposto il falso, fece loro subire la medesima pena che avevano tramato contro il prossimo e, applicando la legge di Mosè, li fece morire (Dn 13,61-62). Tutto diverso è lo sguardo che il Signore Gesù riesce ad avere nei confronti di quella donna senza nome, colpevole di aver trasgredito la Legge, perché «è stata sorpresa in flagrante adulterio» (Gv 8,4). In lei mancano le virtù di purezza e giustizia della bella Susanna, tuttavia è sufficiente una parola del Maestro per rivelare quanto sarebbe ingiusto che qualcuno mettesse in pratica nei suoi confronti una sentenza di condanna. «Chi di voi è senza peccato, getti per primo la pietra contro di lei» (Lc 8,7). La capacità di un simile sguardo su questa donna, spogliata e umiliata nella sua dignità, nasce da un’abitudine a considerare le persone mai dall’alto al basso, che il Verbo di Dio ha maturato nella scelta di incarnazione nella nostra fragile e fallibile umanità. A causa di questa irreversibile scelta, il Signore Gesù ha saputo accettare e accompagnare fino in fondo il dramma della libertà, della crescita, della trasformazione della nostra vita, di cui fanno parte le contraddizioni, le ambiguità e anche i peccati. Per questo, di fronte al dolore di una donna, sa compiere quel gesto che i suoi accusatori sembrano aver dimenticato. E invece esprime tutta la nostra dignità di creature libere e amate: chinarsi a terra. Per alzarsi e vivere con un cuore privo di qualsiasi condanna. Capace di vedere il cielo anche nella povertà della terra. «Neanch’io ti condanno; va’ e d’ora in poi non peccare più» (Lc 8,11). 
</p>

<p>
<u>LuigiMariaEpicoco</u> / Rialzarsi / C’è una maniera per mettere in difficoltà Gesù: costringerlo a venire allo scoperto. Da quale parte sta? Da quella di Dio o da quella dei peccatori? È ovvio che i suoi ascoltatori scribi, farisei e dottori della legge sono convinti di trovarsi davanti ad un eretico, e in quanto tale va screditato davanti a tutti, ecco perché il pretesto dell’adulterio di una donna diventa l’occasione giusta per far cadere Gesù in trappola: “Allora gli scribi e i farisei gli condussero una donna sorpresa in adultèrio, la posero in mezzo e gli dissero: «Maestro, questa donna è stata sorpresa in flagrante adultèrio. Ora Mosè, nella Legge, ci ha comandato di lapidare donne come questa. Tu che ne dici?». Dicevano questo per metterlo alla prova e per avere motivo di accusarlo”. La reazione di Gesù non è la foga di una risposta polemica ma bensì l’inaspettato silenzio e l’apparente distacco dalla scena cruenta che gli mettono davanti. Sa bene infatti che di lì a poco quella donna sarà uccisa in maniera atroce a colpi di pietre. “Ma Gesù si chinò e si mise a scrivere col dito per terra. Tuttavia, poiché insistevano nell’interrogarlo, si alzò e disse loro: «Chi di voi è senza peccato, getti per primo la pietra contro di lei». E, chinatosi di nuovo, scriveva per terra. Quelli, udito ciò, se ne andarono uno per uno, cominciando dai più anziani”. Con questa risposta geniale Gesù non solo salva la vita alla donna ma redime una volta per tutte la questione se è dalla parte di Dio o dalla parte dei peccatori. Ovviamente Gesù è dalla parte di Dio e proprio per questo è dalla parte dei peccatori, nel senso che la verità non può mai essere negata ma ha bisogno di arrivare nella vita degli altri non come una pietra che uccide ma come una possibilità di rialzarsi dagli errori. Ecco perché Gesù non solo salva la vita a questa donna ma le ricorda anche cosa dovrà fare ora che ha la vita salva: “«Donna, dove sono? Nessuno ti ha condannata?». Ed ella rispose: «Nessuno, Signore». E Gesù disse: «Neanch’io ti condanno; va’ e d’ora in poi non peccare più»”. 
</p>

<p>
<u>MichaelDavideSemeraro</u> / Convertire... in dignità / Come ricorda papa Francesco all’inizio del suo testo programmatico per il cammino della Chiesa nei «prossimi anni», non bisogna mai e poi mai dimenticare che «Nessuno potrà toglierci la dignità che ci conferisce questo amore infinito e incrollabile. Egli ci permette di alzare la testa e ricominciare, con una tenerezza che mai ci delude e che sempre può restituirci la gioia» (PAPA FRANCESCO, Evangelii Gaudium, 3). Le due donne che la liturgia ci presenta all’inizio di questa nuova settimana sono molto diverse tra di loro, eppure sono capaci - insieme - di rappresentare al meglio il dramma della nostra condizione di umanità. Susanna è una donna di tutto rispetto e assolutamente fedele a Dio, tanto da non cedere alla pressione dei due vecchi, incalliti nel male, avendo il coraggio di rinunciare alla propria dignità davanti agli uomini per mantenerla integra al cospetto del suo Dio: «Meglio però per me cadere innocente nelle vostre mani che peccare davanti al Signore!» (Dn 13,23). La donna, invece, che viene condotta dai farisei «sorpresa in adulterio» (Gv 8,3) non può nemmeno gridare né protestare, ma se ne sta in assoluto silenzio, consapevole del proprio peccato eppure sospesa a una parola che possa restituire la dignità di poter sperare, nonostante tutto. Susanna, da una parte, e questa donna senza nome, dall’altra, diventano per ciascuno di noi una grande opportunità per fare il punto del nostro cammino interiore: forse non siamo né così innocenti come Susanna né, tantomeno, così colpevoli come la donna condotta dai farisei per essere giudicata perché potessero giudicarlo. Eppure anche noi abbiamo bisogno di un Daniele o di un Gesù che ci aiuti a guardare noi stessi e gli altri con una intelligenza capace di andare oltre l’apparenza, fino a farsi grido di protesta: «Io sono innocente del sangue di lei» (Dn 13,46). Così pure il Signore Gesù, davanti alla boria degli accusatori, prende una distanza radicale e invece di dialogare «si mise a scrivere col dito per terra» (Gv 8,6). Visto che i farisei «insistevano nell’interrogarlo» (8,7) e non capivano il messaggio, allora la parola si fa rovente: «Chi di voi è senza peccato, getti per primo la pietra contro di lei»! (Gv 8,7). Solo la dignità conservata, come nel caso di Susanna, o riconquistata in un incontro salvifico come nel caso della donna adultera, ci può permettere di camminare ancora e dare alla nostra vita una speranza e un nuovo inizio. Senza dimenticare che questo sarebbe impossibile senza uno sguardo diverso posto su di noi come quello di Daniele e di Gesù, che ci ricorda il dovere di porre uno sguardo diverso sui nostri fratelli e sorelle perché possano continuare il loro cammino e non essere eliminati, quasi per non essere più un monito a farci carico della nostra debolezza e della nostra fragilità. Come ricorda un altro papa: «Nella pagina di Vangelo di oggi il Signore offre questo dono d’amore alla donna adultera che è perdonata e per questo ritrova la sua piena dignità umana e spirituale. Con il suo silenzio, Gesù invita ciascuno a riflettere su se stesso» (GIOVANNI PAOLO II, Omelia del 1 Aprile 2001). È una questione di sguardo, è una questione di cuore. La sfida è di passare dal relazionarsi con il peccato degli altri, a saper entrare in relazione con gli altri, anche quando hanno peccato. Solo così potremo maturare una relazione più giusta non con il nostro peccato, ma con noi stessi che, pur avendo peccato, non siamo identificabili con le nostre colpe, ma con la dignità di essere figli di Dio: amati e perdonati!
</p>

<p>
<u>HomilyVoice-21</u> / PRIMA LETTURA «Sono in difficoltà da ogni parte. Se cedo, è la morte per me; se rifiuto, non potrò scampare dalle vostre mani. Meglio però per me cadere innocente nelle vostre mani che peccare davanti al Signore!». La nostra vita è vissuta secondo verità, giustizia, santità, quando di essa se ne fa un dono al Signore. Data al Signore, posta nelle sue mani, lui ne può fare ciò che vuole. L’uomo di fede sa che il Signore si servirà di essa solo per manifestare la sua gloria. Più gloria manifesterà per mezzo di essa e più grande sarà la nostra gloria nelle sue dimore eterne. Data a Dio la nostra vita, nessuno saprà prima per quali vie essa sarà condotta nella gloria eterna. Neanche sa come il Signore si servirà di essa per mostrare e rivelare che è Lui il Signore e nessun altro. Susanna si trova dinanzi ad una scelta. Salvare la sua vita, concedendo il suo corpo ai due vecchi lussuriosi, oppure rifiutarsi sapendo che i due vegliardi l’avrebbero accusata di adulterio e loro stessi l’avrebbero condannata a morte. Ecco la scelta saggia di Susanna: lei sceglie di porre la sua vita nella mani del suo Signore. Se il Signore vuole che passi per la condanna a morte, che morte sia. A lei una cosa sola interessa: rimanere fedele alla sua Legge. Quando si esce dalla Legge, la vita non è più vita ma morte. Quando si rimane nella Legge, la morte mai è morte, essa è sempre vita. Questa fede oggi è venuta meno. Si vuole la vita trasgredendo la Legge del Signore. Anzi si eleva la morte, frutto della trasgressione della Legge, a vera vita per l’uomo. Il vero uomo è colui che trasgredisce la Legge. Questo oggi è il nostro stolto e insipiente pensiero. Susanna oggi insegna a noi tutti che la vita vera è rimanere nella Legge. Possiamo anche morire fisicamente per la Legge, ma ci rivestiamo di vita eterna. È la vita eterna la vera vita e la vita del corpo ci è stata data perché la trasformiamo in vita eterna, dimorando e obbedendo alla Legge. Si dona la vita al Signore nostro Dio consegnandola alla sua Parola. Si esce dalla sua Parola, la vita non è più di Dio, ma è della morte. Se da noi consegnata alla morte e dalla morte consumata, sarà per noi morte eterna. LEGGIAMO Dn 13,1-9.15-17.19-30.33-62 Abitava a Babilonia un uomo chiamato Ioakìm, il quale aveva sposato una donna chiamata Susanna, figlia di Chelkia, di rara bellezza e timorata di Dio. I suoi genitori, che erano giusti, avevano educato la figlia secondo la legge di Mosè. Ioakìm era molto ricco e possedeva un giardino vicino a casa, ed essendo stimato più di ogni altro, i Giudei andavano da lui. In quell’anno erano stati eletti giudici del popolo due anziani; erano di quelli di cui il Signore ha detto: «L’iniquità è uscita da Babilonia per opera di anziani e di giudici, che solo in apparenza sono guide del popolo». Questi frequentavano la casa di Ioakìm, e tutti quelli che avevano qualche lite da risolvere si recavano da loro. Quando il popolo, verso il mezzogiorno, se ne andava, Susanna era solita recarsi a passeggiare nel giardino del marito. I due anziani, che ogni giorno la vedevano andare a passeggiare, furono presi da un’ardente passione per lei: persero il lume della ragione, distolsero gli occhi per non vedere il Cielo e non ricordare i giusti giudizi. Mentre aspettavano l’occasione favorevole, Susanna entrò, come al solito, con due sole ancelle, nel giardino per fare il bagno, poiché faceva caldo. Non c’era nessun altro al di fuori dei due anziani, nascosti a spiarla. Susanna disse alle ancelle: «Portatemi l’unguento e i profumi, poi chiudete la porta, perché voglio fare il bagno». Appena partite le ancelle, i due anziani uscirono dal nascondiglio, corsero da lei e le dissero: «Ecco, le porte del giardino sono chiuse, nessuno ci vede e noi bruciamo di passione per te; acconsenti e concediti a noi. In caso contrario ti accuseremo; diremo che un giovane era con te e perciò hai fatto uscire le ancelle». Susanna, piangendo, esclamò: «Sono in difficoltà da ogni parte. Se cedo, è la morte per me; se rifiuto, non potrò scampare dalle vostre mani. Meglio però per me cadere innocente nelle vostre mani che peccare davanti al Signore!». Susanna gridò a gran voce. Anche i due anziani gridarono contro di lei e uno di loro corse alle porte del giardino e le aprì. I servi di casa, all’udire tale rumore in giardino, si precipitarono dalla porta laterale per vedere che cosa le stava accadendo. Quando gli anziani ebbero fatto il loro racconto, i servi si sentirono molto confusi, perché mai era stata detta una simile cosa di Susanna. Il giorno dopo, quando il popolo si radunò nella casa di Ioakìm, suo marito, andarono là anche i due anziani, pieni di perverse intenzioni, per condannare a morte Susanna. Rivolti al popolo dissero: «Si faccia venire Susanna, figlia di Chelkia, moglie di Ioakìm». Mandarono a chiamarla ed ella venne con i genitori, i figli e tutti i suoi parenti. Tutti i suoi familiari e amici piangevano. I due anziani si alzarono in mezzo al popolo e posero le mani sulla sua testa. Ella piangendo alzò gli occhi al cielo, con il cuore pieno di fiducia nel Signore. Gli anziani dissero: «Mentre noi stavamo passeggiando soli nel giardino, è venuta con due ancelle, ha chiuso le porte del giardino e poi ha licenziato le ancelle. Quindi è entrato da lei un giovane, che era nascosto, e si è unito a lei. Noi, che eravamo in un angolo del giardino, vedendo quella iniquità ci siamo precipitati su di loro. Li abbiamo sorpresi insieme, ma non abbiamo potuto prendere il giovane perché, più forte di noi, ha aperto la porta ed è fuggito. Abbiamo preso lei e le abbiamo domandato chi era quel giovane, ma lei non ce l’ha voluto dire. Di questo noi siamo testimoni». La moltitudine prestò loro fede, poiché erano anziani e giudici del popolo, e la condannò a morte. Allora Susanna ad alta voce esclamò: «Dio eterno, che conosci i segreti, che conosci le cose prima che accadano, tu lo sai che hanno deposto il falso contro di me! Io muoio innocente di quanto essi iniquamente hanno tramato contro di me». E il Signore ascoltò la sua voce. Mentre Susanna era condotta a morte, il Signore suscitò il santo spirito di un giovanetto, chiamato Daniele, il quale si mise a gridare: «Io sono innocente del sangue di lei!». Tutti si voltarono verso di lui dicendo: «Che cosa vuoi dire con queste tue parole?». Allora Daniele, stando in mezzo a loro, disse: «Siete così stolti, o figli d’Israele? Avete condannato a morte una figlia d’Israele senza indagare né appurare la verità! Tornate al tribunale, perché costoro hanno deposto il falso contro di lei». Il popolo tornò subito indietro e gli anziani dissero a Daniele: «Vieni, siedi in mezzo a noi e facci da maestro, poiché Dio ti ha concesso le prerogative dell’anzianità». Daniele esclamò: «Separateli bene l’uno dall’altro e io li giudicherò». Sepàrati che furono, Daniele disse al primo: «O uomo invecchiato nel male! Ecco, i tuoi peccati commessi in passato vengono alla luce, quando davi sentenze ingiuste, opprimendo gli innocenti e assolvendo i malvagi, mentre il Signore ha detto: Non ucciderai il giusto e l’innocente. Ora, dunque, se tu hai visto costei, di’: sotto quale albero tu li hai visti stare insieme?». Rispose: «Sotto un lentisco». Disse Daniele: «In verità, la tua menzogna ti ricadrà sulla testa. Già l’angelo di Dio ha ricevuto da Dio la sentenza e ti squarcerà in due». Allontanato questi, fece venire l’altro e gli disse: «Stirpe di Canaan e non di Giuda, la bellezza ti ha sedotto, la passione ti ha pervertito il cuore! Così facevate con le donne d’Israele ed esse per paura si univano a voi. Ma una figlia di Giuda non ha potuto sopportare la vostra iniquità. Dimmi dunque, sotto quale albero li hai sorpresi insieme?». Rispose: «Sotto un leccio». Disse Daniele: «In verità anche la tua menzogna ti ricadrà sulla testa. Ecco, l’angelo di Dio ti aspetta con la spada in mano, per tagliarti in due e così farti morire». Allora tutta l’assemblea proruppe in grida di gioia e benedisse Dio, che salva coloro che sperano in lui. Poi, insorgendo contro i due anziani, ai quali Daniele aveva fatto confessare con la loro bocca di avere deposto il falso, fece loro subire la medesima pena che avevano tramato contro il prossimo e, applicando la legge di Mosè, li fece morire. In quel giorno fu salvato il sangue innocente. Se leggiamo tutto l’Antico Testamento c’è una verità che sempre emerge. Il Signore vuole che con evidenza certa si confessi che quanto accade non è frutto di “coincidenze né naturali né umane”, ma solo per suo intervento. Tutti devono confessare: “Qui c’è il dito di Dio”. Il primo che deve confessare che la sua vita è operata “dal dito di Dio”, è Abramo. Il Signore spinge la sua vita fino al limite di essa. Quando tutto ad essa è impossibile, lui interviene con la sua onnipotenza e gli dona un figlio da una donna sterile e per di più avanzata negli anni. Tutto il popolo del Signore deve confessare che la sua liberazione dall’Egitto è opera del dito di Dio. Dinanzi ad un Mare che non permette alcuna via di fuga con l’esercito del Faraone che insegue, umanamente non c’è alcuna salvezza. Si è spacciati per sempre. È la morte o il ritorno nella schiavitù appena lasciata. Il Signore interviene con il suo dito onnipotente, frena le ruote dei carri del Faraone, spacca in due il Mare, fa passare il suo popolo e quando il Faraone è in mezzo al Mare, comanda al Mare di ricomporsi e tutto l’esercito degli Egiziani annega. Il Signore non vuole che l’uomo si appropri della sua gloria. Per questo lui spinge la storia fin sulla croce. Prima della croce, qualcuno potrebbe pensare a “coincidenze naturali o umane”. Dopo la croce, nella morte, c’è solo spazio per cantare la gloria del Signore. Susanna ha posto la sua vita nelle mani del Signore. Il Signore lascia che la storia faccia il suo corso. Certo, la storia che fa il suo corso è dolorosissima. Ma se non facesse il suo corso, potrebbe apparire che la liberazione è un frutto di “coincidenze naturali, storiche, umane”. Invece Susanna non solo viene condannata, è condotta anche al supplizio. Quando ormai nulla umanamente più è possibile per operare la sua salvezza, ecco che interviene il Signore. Nessuno potrà dubitare che è il Signore che agisce. La storia ha prodotto la condanna di Susanna. Essa si rivela incapace di giustizia. Dio interviene e opera la liberazione della morte. Ci potrà essere ora un solo uomo sulla terra che possa confessare che questa non sia opera del Signore? Nessun uomo potrà negare l’intervento del dito di Dio. Ecco la confessione che siamo dinanzi al dito di Dio che agisce per la salvezza di quanti a Lui si consegnano: “Allora tutta l’assemblea proruppe in grida di gioia e benedisse Dio, che salva coloro che sperano in lui”. Ecco i due cardini che vanno sempre tenuti presenti: l’evidente impossibilità della storia o sua incapacità o sua cattiva volontà di dare vera vita e vera salvezza. Dio non dona a nessuno la sua gloria. Solo dopo che la storia ha mostrato questa sua incapacità, impossibilità, non volontà di dare salvezza, Dio interviene – ed è questo il secondo cardine – e manifesta la potenza del suo dito. Perché Dio possa manifestare che tutto è opera del suo dito onnipotente è necessario che l’uomo rimanga sempre nella sua Legge, nella sua Parola. È necessario che sia sempre dalla sua voce. Ecco una perfetta confessione di fede tratta ancora una volta dal Libro di Daniele. Allora Nabucodònosor, sdegnato e adirato, comandò che gli si conducessero Sadrac, Mesac e Abdènego, e questi comparvero alla presenza del re. Nabucodònosor disse loro: «È vero, Sadrac, Mesac e Abdènego, che voi non servite i miei dèi e non adorate la statua d’oro che io ho fatto erigere? Ora se voi, quando udrete il suono del corno, del flauto, della cetra, dell’arpa, del salterio, della zampogna e di ogni specie di strumenti musicali, sarete pronti a prostrarvi e adorare la statua che io ho fatto, bene; altrimenti, in quel medesimo istante, sarete gettati in mezzo a una fornace di fuoco ardente. Quale dio vi potrà liberare dalla mia mano?». Ma Sadrac, Mesac e Abdènego risposero al re Nabucodònosor: «Noi non abbiamo bisogno di darti alcuna risposta in proposito; sappi però che il nostro Dio, che serviamo, può liberarci dalla fornace di fuoco ardente e dalla tua mano, o re. Ma anche se non ci liberasse, sappi, o re, che noi non serviremo mai i tuoi dèi e non adoreremo la statua d’oro che tu hai eretto». Allora Nabucodònosor fu pieno d’ira e il suo aspetto si alterò nei confronti di Sadrac, Mesac e Abdènego, e ordinò che si aumentasse il fuoco della fornace sette volte più del solito. Poi, ad alcuni uomini fra i più forti del suo esercito, comandò di legare Sadrac, Mesac e Abdènego e gettarli nella fornace di fuoco ardente. Furono infatti legati, vestiti come erano, con i mantelli, i calzari, i copricapi e tutti i loro abiti, e gettati in mezzo alla fornace di fuoco ardente. Poiché l’ordine del re urgeva e la fornace era ben accesa, la fiamma del fuoco uccise coloro che vi avevano gettato Sadrac, Mesac e Abdènego. E questi tre, Sadrac, Mesac e Abdènego, caddero legati nella fornace di fuoco ardente. Essi passeggiavano in mezzo alle fiamme, lodavano Dio e benedicevano il Signore (Dn 3,1-24). Dalla fornace ardente solo il Signore può liberare. Solo il dito di Dio interviene. Il Dito di Dio interviene ed ecco la confessione che fa Nabucodònosor re di Babilonia: Allora il re Nabucodònosor rimase stupito e alzatosi in fretta si rivolse ai suoi ministri: «Non abbiamo noi gettato tre uomini legati in mezzo al fuoco?». «Certo, o re», risposero. Egli soggiunse: «Ecco, io vedo quattro uomini sciolti, i quali camminano in mezzo al fuoco, senza subirne alcun danno; anzi il quarto è simile nell’aspetto a un figlio di dèi». Allora Nabucodònosor si accostò alla bocca della fornace di fuoco ardente e prese a dire: «Sadrac, Mesac, Abdènego, servi del Dio altissimo, uscite, venite fuori». Allora Sadrac, Mesac e Abdènego uscirono dal fuoco. Quindi i sàtrapi, i governatori, i prefetti e i ministri del re si radunarono e, guardando quegli uomini, videro che sopra i loro corpi il fuoco non aveva avuto nessun potere, che neppure un capello del loro capo era stato bruciato e i loro mantelli non erano stati toccati e neppure l’odore del fuoco era penetrato in essi. Nabucodònosor prese a dire: «Benedetto il Dio di Sadrac, Mesac e Abdènego, il quale ha mandato il suo angelo e ha liberato i servi che hanno confidato in lui; hanno trasgredito il comando del re e hanno esposto i loro corpi per non servire e per non adorare alcun altro dio all’infuori del loro Dio. Perciò io decreto che chiunque, a qualsiasi popolo, nazione o lingua appartenga, proferirà offesa contro il Dio di Sadrac, Mesac e Abdènego, sia fatto a pezzi e la sua casa sia ridotta a letamaio, poiché non c’è nessun altro dio che possa liberare allo stesso modo». Da allora il re diede autorità a Sadrac, Mesac e Abdènego nella provincia di Babilonia. Il re Nabucodònosor a tutti i popoli, nazioni e lingue, che abitano in tutta la terra: «Abbondi la vostra pace! Mi è parso opportuno rendervi noti i prodigi e le meraviglie che il Dio altissimo ha fatto per me. Quanto sono grandi i suoi prodigi e quanto potenti le sue meraviglie! Il suo regno è un regno eterno e il suo dominio di generazione in generazione» (Dn 3, 91-100). Ecco i cardini dell’agire del Signore. Beato chi rimane in essi e crede con tutta la profondità del suo cuore e della sua mente. LETTURA DEL VANGELO Allora Gesù si alzò e le disse: «Donna, dove sono? Nessuno ti ha condannata?». Ed ella rispose: «Nessuno, Signore». E Gesù disse: «Neanch’io ti condanno; va’ e d’ora in poi non peccare più». Man mano che il Signore cammina con l’uomo sempre gli indica le vie per rimanere in vita e anche le vie per ritornare in vita. I profeti sono questo grande annuncio: “Il Signore attende il ritorno di quanti hanno abbandonato la via della vita per dare loro la grazia del suo perdono e della sua amicizia”. Ecco come il profeta Isaia innalza questo grido potente e forte: O voi tutti assetati, venite all’acqua, voi che non avete denaro, venite, comprate e mangiate; venite, comprate senza denaro, senza pagare, vino e latte. Perché spendete denaro per ciò che non è pane, il vostro guadagno per ciò che non sazia? Su, ascoltatemi e mangerete cose buone e gusterete cibi succulenti. Porgete l’orecchio e venite a me, ascoltate e vivrete. Cercate il Signore, mentre si fa trovare, invocatelo, mentre è vicino. L’empio abbandoni la sua via e l’uomo iniquo i suoi pensieri; ritorni al Signore che avrà misericordia di lui e al nostro Dio che largamente perdona. Perché i miei pensieri non sono i vostri pensieri, le vostre vie non sono le mie vie. Oracolo del Signore. Quanto il cielo sovrasta la terra, tanto le mie vie sovrastano le vostre vie, i miei pensieri sovrastano i vostri pensieri (Is 55,1-9). Chi invita alla conversione è il Signore. Chi offre il perdono è il Signore. Chi chiede di venire a gustare la sua grazia è il Signore. Anche il profeta Ezechiele è purissima luce di misericordia, perdono, conversione: Se il malvagio si allontana da tutti i peccati che ha commesso e osserva tutte le mie leggi e agisce con giustizia e rettitudine, egli vivrà, non morirà. Nessuna delle colpe commesse sarà più ricordata, ma vivrà per la giustizia che ha praticato. Forse che io ho piacere della morte del malvagio – oracolo del Signore – o non piuttosto che desista dalla sua condotta e viva? Voi dite: “Non è retto il modo di agire del Signore”. Ascolta dunque, casa d’Israele: Non è retta la mia condotta o piuttosto non è retta la vostra? Se il giusto si allontana dalla giustizia e commette il male e a causa di questo muore, egli muore appunto per il male che ha commesso. E se il malvagio si converte dalla sua malvagità che ha commesso e compie ciò che è retto e giusto, egli fa vivere se stesso. Ha riflettuto, si è allontanato da tutte le colpe commesse: egli certo vivrà e non morirà. Eppure la casa d’Israele va dicendo: “Non è retta la via del Signore”. O casa d’Israele, non sono rette le mie vie o piuttosto non sono rette le vostre? Perciò io giudicherò ognuno di voi secondo la sua condotta, o casa d’Israele. Oracolo del Signore Dio. Convertitevi e desistete da tutte le vostre iniquità, e l’iniquità non sarà più causa della vostra rovina. Liberatevi da tutte le iniquità commesse e formatevi un cuore nuovo e uno spirito nuovo. Perché volete morire, o casa d’Israele? Io non godo della morte di chi muore. Oracolo del Signore Dio. Convertitevi e vivrete (Ez 18,1-32). Dio rivela il suo cuore. Farisei e scribi non camminano secondo la ricchezza di misericordia che è nel cuore di Dio. Essi inseguono i ragionamenti perversi del loro cuore, della loro mente, dei loro pensieri. Per essi giusto è chi abbraccia la loro dottrina di falsità e di menzogna. Per tutti gli altri non c’è misericordia, non c’è pietà, non c’è perdono. Scribi e farisei hanno preso il posto di Dio, si sono innalzati al di sopra di Dio e pretendono governare i pensieri di Dio partendo dal loro cuore. Gesù è portatore nel mondo del purissimo pensiero del Padre. Poiché il pensiero di Cristo, pensiero del Padre, è difforme dai loro pensieri, Cristo dovrà essere eliminato non solo spiritualmente, con calunnie, falsità, menzogne sulla sua persona, ma anche fisicamente. Come lo si potrà eliminare fisicamente? Facendogli delle domande insidiose, senza possibilità di risposta. Oggi gli presentano una donna colta in flagrante peccato di adulterio. Mosè vuole che donne come questa siano lapidate. Lui vuole la stessa cosa di Mosè? Mosè non è tutto il pensiero del Padre. Mosè è il pensiero iniziale del Padre. Il pensiero del Padre nella sua purissima verità è quello di Cristo Gesù. Ma Cristo Gesù da scribi e farisei non è confessato come il portatore del vero pensiero del Padre. Per scribi e farisei neanche i profeti sono riconosciuti come portatori del pensiero del Padre. Il pensiero del Padre era solo la loro tradizione umana. Al di fuori di questa tradizione, ogni altro pensiero non era in alcun modo attribuibile al Signore. Gesù non può dire che la donna venga lapidata, perché questo non era il pensiero del Padre. Il Padre aveva promesso il suo perdono nel pentimento, nella conversione, nel ritorno a Lui nella sua Legge. Gesù neanche può dire che la donna non venga lapidata. Per farisei e scribi questa affermazione avrebbe contraddetto la Legge di Mosè. Anche se sappiamo che Mosè non è tutto il pensiero del Padre, Gesù in questo momento non può sfidare né scribi e né farisei. Lo avrebbero lapidato. La risposta solo lo Spirito Santo gliela potrà suggerire e infatti lo Spirito Santo gliela suggerisce: “Volete lapidare questa donna? Bene! Vi è però una condizione da osservate: Chi è senza peccato scagli per primo la pietra”. Tutti se ne vanno, cominciando dai più anziani e finendo ai più giovani. Tutti così confessano di essere peccatori. Tutti pertanto passibili di lapidazione. Chi è senza peccato è solo Gesù Signore. LEGGIAMO IL TESTO DI Gv 8,1-11 Gesù si avviò verso il monte degli Ulivi. Ma al mattino si recò di nuovo nel tempio e tutto il popolo andava da lui. Ed egli sedette e si mise a insegnare loro. Allora gli scribi e i farisei gli condussero una donna sorpresa in adulterio, la posero in mezzo e gli dissero: «Maestro, questa donna è stata sorpresa in flagrante adulterio. Ora Mosè, nella Legge, ci ha comandato di lapidare donne come questa. Tu che ne dici?». Dicevano questo per metterlo alla prova e per avere motivo di accusarlo. Ma Gesù si chinò e si mise a scrivere col dito per terra. Tuttavia, poiché insistevano nell’interrogarlo, si alzò e disse loro: «Chi di voi è senza peccato, getti per primo la pietra contro di lei». E, chinatosi di nuovo, scriveva per terra. Quelli, udito ciò, se ne andarono uno per uno, cominciando dai più anziani. Lo lasciarono solo, e la donna era là in mezzo. Allora Gesù si alzò e le disse: «Donna, dove sono? Nessuno ti ha condannata?». Ed ella rispose: «Nessuno, Signore». E Gesù disse: «Neanch’io ti condanno; va’ e d’ora in poi non peccare più». Gesù cammina sulla terra guidato solo dal pensiero e dalla volontà del Padre suo: “Lui non gode della morte di chi muore. Lui gode per ogni suo figlio che ritorna a Lui con tutto il cuore, nel pentimento e nella vera conversione”. La gioia del Padre è la gioia del Figlio. Non solo Dio concede il perdono a chi si pente. Perché ogni uomo possa pentirsi, non solo Cristo Gesù espia i peccati del mondo sul legno della croce, dona anche la grazia e lo Spirito Santo perché ogni uomo si possa convertire. Chi è allora il discepolo di Gesù? Colui che in Cristo, con Cristo, per Cristo, offre anche Lui la vita al Padre in espiazione dei peccati del mondo e perché un fiume di grazia e di Spirito Santo inondi i cuori per la loro conversione nel vero pentimento. Farisei e scribi non sono nel pensiero di Dio. Mai potranno essere nel pensiero di Cristo. Loro non hanno pensieri di misericordia. I loro pensieri sono di odio contro Gesù Signore. Lo vogliono lapidare perché Lui è venuto a portare il purissimo pensiero del Padre. Vergine Maria, Madre di Cristo Gesù, aiutaci. Vogliamo portare nel mondo il purissimo pensiero di Cristo Gesù. Attesteremo di portare il suo purissimo pensiero quando anche noi in Lui, con Lui, per Lui, offriremo la nostra vita in sacrificio sia per l’espiazione dei peccati del mondo e sia perché per noi in Lui, con Lui, per Lui, un fiume di grazia e di Spirito Santo inondi il mondo per la sua conversione e salvezza. Amen. 
</p>


<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
