<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>VERBUM</h1>-->
<h1>VERBUM</h1>

<p>
<u>HODIE</u> / Lunedì della I Settimana del Tempo di Avvento
</p>

<p>
ANTIFONA D'INGRESSO / Ascoltate, o popoli, la voce del Signore; proclamate la sua parola sino ai confini della terra: il nostro Salvatore verrà, non abbiate timore. (Ger 31,10; Is 35,4)
</p>

<p>
COLLETTA / Il tuo aiuto, o Padre, ci renda perseveranti nel bene in attesa del Cristo tuo Figlio; quando egli verrà e busserà alla porta ci trovi vigilanti nella preghiera, operosi nella carità fraterna ed esultanti nella lode. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
PRIMA LETTURA / Dal libro del profeta Isaìa (Is 2,1-5) / Messaggio che Isaìa, figlio di Amoz, ricevette in visione su Giuda e su Gerusalemme. Alla fine dei giorni, il monte del tempio del Signore sarà saldo sulla cima dei monti e s'innalzerà sopra i colli e ad esso affluiranno tutte le genti. Verranno molti popoli e diranno: «Venite, saliamo sul monte del Signore, al tempio del Dio di Giacobbe, perché ci insegni le sue vie e possiamo camminare per i suoi sentieri». Poiché da Sion uscirà la legge e da Gerusalemme la parola del Signore. Egli sarà giudice fra le genti e arbitro fra molti popoli. Spezzeranno le loro spade e ne faranno aratri, delle loro lance faranno falci; una nazione non alzerà più la spada contro un'altra nazione, non impareranno più l'arte della guerra. Casa di Giacobbe, venite, camminiamo nella luce del Signore. / C: Parola di Dio. / A: Rendiamo grazie a Dio.
</p>

<p>
PRIMA LETTURA / Dal libro del Profeta Isaìa (Is 4,2-6) / In quel giorno, il germoglio del Signore crescerà in onore e gloria e il frutto della terra sarà a magnificenza e ornamento per i superstiti d'Israele. Chi sarà rimasto in Sion e chi sarà superstite in Gerusalemme sarà chiamato santo: quanti saranno iscritti per restare in vita in Gerusalemme. Quando il Signore avrà lavato le brutture delle figlie di Sion e avrà pulito Gerusalemme dal sangue che vi è stato versato, con il soffio del giudizio e con il soffio dello sterminio, allora creerà il Signore su ogni punto del monte Sion e su tutti i luoghi delle sue assemblee una nube di fumo durante il giorno e un bagliore di fuoco fiammeggiante durante la notte, perché la gloria del Signore sarà sopra ogni cosa come protezione, come una tenda sarà ombra contro il caldo di giorno e rifugio e riparo contro la bufera e contro la pioggia. / C: Parola di Dio. / A: Rendiamo grazie a Dio.
</p>

<p>
SALMO RESPONSORIALE / (Sal121) <b>Andiamo con gioia incontro al Signore.</b> / Quale gioia, quando mi dissero: «Andremo alla casa del Signore!». Già sono fermi i nostri piedi alle tue porte, Gerusalemme! / Gerusalemme è costruita come città unita e compatta. È là che salgono le tribù, le tribù del Signore. / Chiedete pace per Gerusalemme: vivano sicuri quelli che ti amano; sia pace nelle tue mura, sicurezza nei tuoi palazzi. / Per i miei fratelli e i miei amici io dirò: «Su di te sia pace!». Per la casa del Signore nostro Dio, chiederò per te il bene.
</p>

<p>
CANTO AL VANGELO / Alleluia, Alleluia. / Signore, nostro Dio, vieni a liberarci: fa' splendere il tuo volto e noi saremo salvi. (Sal 79,4) / Alleluia.
</p>

<p>
VANGELO / Dal Vangelo secondo Matteo (Mt 8, 5-11) / In quel tempo, entrato Gesù in Cafàrnao, gli venne incontro un centurione che lo scongiurava e diceva: «Signore, il mio servo è in casa, a letto, paralizzato e soffre terribilmente». Gli disse: «Verrò e lo guarirò». Ma il centurione rispose: «Signore, io non sono degno che tu entri sotto il mio tetto, ma di' soltanto una parola e il mio servo sarà guarito. Pur essendo anch'io un subalterno, ho dei soldati sotto di me e dico a uno: "Va'!", ed egli va; e a un altro: "Vieni!", ed egli viene; e al mio servo: "Fa' questo!", ed egli lo fa». Ascoltandolo, Gesù si meravigliò e disse a quelli che lo seguivano: «In verità io vi dico, in Israele non ho trovato nessuno con una fede così grande! Ora io vi dico che molti verranno dall'oriente e dall'occidente e siederanno a mensa con Abramo, Isacco e Giacobbe nel regno dei cieli». / C: Parola del Signore. / A: Lode a Te o Cristo.
</p>

<p>
PREGHIERA DEI FEDELI / Il Signore conosce il cuore di ogni uomo ed opera per la salvezza di tutti. Certi della sua misericordia e del suo amore, gli diciamo con fede: <b>Veglia sui nostri passi, Signore.</b> / Illumina, sostieni e accompagna la tua Chiesa, o Signore, perchè possa guidare i passi dei tuoi fedeli per i sentieri che conducono a te. Preghiamo: / Illumina, o Signore, i governanti del mondo, perchè abbandonino la corsa alle armi ed usino delle risorse naturali per il progresso civile e morale dei popoli. Preghiamo: / Illumina, o Signore, gli ammalati di questa comunità ed aumenta la fede nei loro cuori, perchè non restino delusi quanti t'invocano con fiducia. Preghiamo: / Illumina, o Signore, la mente dei tuoi fedeli, perché accogliendo i germi di bontà e di fede presenti in ogni popolo, ne facciano motivo di gratitudine e di arricchimento personale. Preghiamo: / Illumina, o Signore, le famiglie cristiane, perchè vivano il loro mistero di grazia e siano testimoni del tuo amore per ogni creatura. Preghiamo: / Per quanti sono impegnati nelle forze dell'ordine. / Per quanti vivono l'obiezione di coscienza. / O Padre, accogli benigno le suppliche che ti presentiamo. La prossima venuta del tuo Figlio ci trovi vigilanti e pronti, rinnovati giorno dopo giorno dalla speranza di sedere con te alla mensa del regno dei cieli. Per Cristo nostro Signore. Amen.
</p>

<p>
SULLE OFFERTE / Accogli, Signore, il pane e il vino, dono della tua benevolenza, e fa' che l'umile espressione della nostra fede sia per noi pegno di salvezza eterna. Per Cristo nostro Signore.
</p>

<p>
SULLE OFFERTE / Ti offriamo, Signore, questo sacrificio di lode nella serena fiducia di esser liberati dai mali presenti e futuri e di ottenere l’eredità che ci hai promesso. Per Cristo nostro Signore.
</p>

<p>
PREFAZIO / E' veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno, per Cristo nostro Signore. Al suo primo avvento nell'umiltà della nostra natura umana, egli portò a compimento la promessa antica, e ci apri la via dell'eterna salvezza. Verrà di nuovo nello splendore della gloria, e ci chiamerà a possedere il regno promesso che ora osiamo sperare vigilanti nell'attesa. E noi, uniti agli angeli e alla moltitudine dei cori celesti, cantiamo con gioia l'inno della tua lode: Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
PREFAZIO / Cristo, Signore e giudice della storia / È veramente giusto renderti grazie e innalzare a te l’inno di benedizione e di lode, Padre onnipotente, principio e fine di tutte le cose. Tu ci hai nascosto il giorno e l’ora, in cui il Cristo tuo Figlio, Signore e giudice della storia, apparirà sulle nubi del cielo rivestito di potenza e splendore. In quel giorno tremendo e glorioso passerà il mondo presente e sorgeranno cieli nuovi e terra nuova. Ora egli viene incontro a noi in ogni uomo e in ogni tempo, perché lo accogliamo nella fede e testimoniamo nell’amore la beata speranza del suo regno. Nell’attesa del suo ultimo avvento, insieme agli angeli e ai santi, cantiamo unanimi l’inno della tua gloria: Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
ANTIFONA ALLA COMUNIONE / Vieni, Signore, a visitarci con la tua pace: la tua presenza ci riempirà di gioia. (Sal 106,4-5; Is 38,3) / Oppure: / Molti verranno dall’oriente e dall’occidente e siederanno a mensa nel regno dei cieli. (Mt 8,11)
</p>

<p>
DOPO LA COMUNIONE / La partecipazione a questo sacramento, che a noi pellegrini sulla terra rivela il senso cristiano della vita, ci sostenga, Signore, nel nostro cammino e ci guidi ai beni eterni. Per Cristo nostro Signore.
</p>

<p>
DOPO LA COMUNIONE / Signore Dio nostro, il mistero di cui ci hai reso partecipi, alimenti la lampada della nostra fede e ci renda vigilanti nell’attesa del tuo Figlio, per essere introdotti con lui al convito nuziale. Per Cristo nostro Signore.
</p>


<hr>

<h5>PROFUNDIS</h5>

<p>
Evangelizo / Concilio Vaticano II / Costituzione sulla Chiesa nel mondo contemporaneo « Gaudium et Spes », Perché tutti gli uomini entrino nel Regno dei cieli / La Chiesa, nel dare aiuto al mondo come nel ricevere molto da esso, ha di mira un solo fine: che venga il regno di Dio e si realizzi la salvezza dell'intera umanità. Tutto ciò che di bene il popolo di Dio può offrire all'umana famiglia, nel tempo del suo pellegrinaggio terreno, scaturisce dal fatto che la Chiesa è «l'universale sacramento della salvezza» (Lumen Gentium) che svela e insieme realizza il mistero dell'amore di Dio verso l'uomo. Infatti il Verbo di Dio, per mezzo del quale tutto è stato creato, si è fatto egli stesso carne, per operare, lui, l'uomo perfetto, la salvezza di tutti e la ricapitolazione universale. Il Signore è il fine della storia umana, « il punto focale dei desideri della storia e della civiltà », il centro del genere umano, la gioia d'ogni cuore, la pienezza delle loro aspirazioni. Egli è colui che il Padre ha risuscitato da morte, ha esaltato e collocato alla sua destra, costituendolo giudice dei vivi e dei morti. Vivificati e radunati nel suo Spirito, come pellegrini andiamo incontro alla finale perfezione della storia umana, che corrisponde in pieno al disegno del suo amore: «Ricapitolare tutte le cose in Cristo, quelle del cielo come quelle della terra » (Ef 1,10). / Dice il Signore stesso: «Ecco, io vengo presto, e porto con me il premio, per retribuire ciascuno secondo le opere sue. Io sono l'alfa e l'omega, il primo e l'ultimo, il principio e il fine» (Ap 22,12-13).
</p>

<p>
Evamgelizo / Concilio Vaticano II Costituzione pastorale sulla Chiesa nel mondo contemporaneo «Gaudium et Spes » §22 / "Molti verranno dall’oriente e dall’occidente e siederanno a mensa... nel regno dei cieli" / Cristo è "l'immagine dell'invisibile Iddio" (Col 1,15) è l'uomo perfetto che ha restituito ai figli di Adamo la somiglianza con Dio, resa deforme già subito agli inizi a causa del peccato. Poiché in lui la natura umana è stata assunta, senza per questo venire annientata per ciò stesso essa è stata anche in noi innalzata a una dignità sublime. Con l'incarnazione il Figlio di Dio si è unito in certo modo ad ogni uomo. Ha lavorato con mani d'uomo, ha pensato con intelligenza d'uomo, ha agito con volontà d'uomo ha amato con cuore d'uomo. Nascendo da Maria vergine, egli si è fatto veramente uno di noi, in tutto simile a noi fuorché il peccato (Eb 4,5)... / Il cristiano poi, reso conforme all'immagine del Figlio che è il primogenito tra molti fratelli (Rm 8,29) riceve "le primizie dello Spirito" (Rm 8,23) per cui diventa capace di adempiere la legge nuova dell'amore. In virtù di questo Spirito, che è il "pegno della eredità" (Ef 1,14), tutto l'uomo viene interiormente rinnovato, nell'attesa della "redenzione del corpo" (Rm 8,23)... Il cristiano certamente è assillato dalla necessità e dal dovere di combattere contro il male attraverso molte tribolazioni, e di subire la morte; ma, associato al mistero pasquale, diventando conforme al Cristo nella morte, così anche andrà incontro alla risurrezione fortificato dalla speranza. / E ciò vale non solamente per i cristiani, ma anche per tutti gli uomini di buona volontà, nel cui cuore lavora invisibilmente la grazia. Cristo, infatti, è morto per tutti (Rm 8,32) e la vocazione ultima dell'uomo è effettivamente una sola, quella divina; perciò dobbiamo ritenere che lo Spirito Santo dia a tutti la possibilità di venire associati, nel modo che Dio conosce, al mistero pasquale.
</p>

<p>
DiBruno / Di’ soltanto una parola e il mio servo sarà guarito / (Is 2,1-5; Sal 121,1-2.4.6-9; Mt 8,5-11) / La liturgia feriale delle Santa Messe di avvento presenta la fede di un pagano in Cristo Gesù come modello della fede di ogni altro uomo, credente e non. La stessa fede viene posta dalla Chiesa in ogni celebrazione della Santa Messa immediatamente prima di accostarci a ricevere l’Eucaristia: “Signore, io non sono degno che tu entri sotto il mio tetto, ma di’ soltanto una parola e il mio servo sarà guarito”. Il centurione ha la fede del soldato. Tutta la gerarchia militare si fonda sulla parola data che è vero ordine. Il superiore dice una parola, qualsiasi parola, e l’inferiore la esegue, obbedisce con immediato ascolto. Gesù è il Superiore Onnipotente di tutta la creazione. Non c’è elemento creato che non sia stato sottoposto a Lui. Lui comanda e anche gli atomi della materia si mettono in ascolto e con immediata obbedienza eseguono l’ordine ricevuto. Nell’esercito non è il superiore che corre da un luogo ad un altro. Chi corre invece è la sua Parola. Questa raggiunge ogni orecchio, la volontà la fa sua, e subito viene fatto quanto comandato. A Gesù non serve spostarsi. A Lui basta la Parola. Il centurione ci riporta alla prima pagina della Genesi. Al Signore sono state sufficienti solo dieci parole e tutto l’universo visibile e invisibile, materiale e spirituale è stato creato. Non ha usato le mani il Signore per creare. Gli è stata sufficiente una sola Parola. Sia la luce e la luce fu. Ci conduce anche a quanto è avvenuto con Mosè in Egitto per la liberazione del popolo del Signore. Per mezzo di Mosè il Signore dava un ordine agli elementi della sua creazione ed essi subito si presentavano all’appello, eseguendo quanto ad essi veniva ordinato. Cristo Gesù partecipa della stessa onnipotenza di Dio. Nessuna differenza tra Lui e Dio. Lui è il Dio onnipotente. Lui è infinitamente più di Mosè e di tutti i profeti che lo hanno ricevuto. Tutti costoro parlavano nel nome del Signore. Gesù parla in suo nome, con la sua autorità di Dio, con ogni potere che il Padre ha messo nelle sue mani. La Parola di Gesù è creatrice, sanatrice, salvatrice, guaritrice. Con la Parola Gesù libera dalla lebbra, chiama in vita i morti, moltiplica il pane. A Gesù è sufficiente una Parola per dare vita in ogni morte. Entrato in Cafàrnao, gli venne incontro un centurione che lo scongiurava e diceva: «Signore, il mio servo è in casa, a letto, paralizzato e soffre terribilmente». Gli disse: «Verrò e lo guarirò». Ma il centurione rispose: «Signore, io non sono degno che tu entri sotto il mio tetto, ma di’ soltanto una parola e il mio servo sarà guarito. Pur essendo anch’io un subalterno, ho dei soldati sotto di me e dico a uno: “Va’!”, ed egli va; e a un altro: “Vieni!”, ed egli viene; e al mio servo: “Fa’ questo!”, ed egli lo fa». Ascoltandolo, Gesù si meravigliò e disse a quelli che lo seguivano: «In verità io vi dico, in Israele non ho trovato nessuno con una fede così grande! Ora io vi dico che molti verranno dall’oriente e dall’occidente e siederanno a mensa con Abramo, Isacco e Giacobbe nel regno dei cieli. / Noi camminiamo verso il Natale del Signore. Attendiamo la nascita del Salvatore e del Redentore dell’uomo. Dobbiamo andare incontro a Lui con una fede sempre nuova, pura, santa, viva. Dobbiamo credere che chi nasce è il Signore Onnipotente, il Figlio eterno del Padre, il Verbo attraverso la cui Parola tutto l’universo è stato creato. Lui viene per dare ad ogni servo del Padre gravemente ammalato, la guarigione dal peccato e dalla morte. Il centurione, cioè ogni potenza umana scientifica, militare, economica, politica, sociale, spirituale, amministrativa, finanziaria, non può sanare l’uomo. Il centurione diviene così immagine, figura di ogni potenza che esiste nella creazione. Nessuna di esse può sanare, guarire il servo del Padre gravemente sofferente a causa del suo peccato. Urge allora che ogni potenza della terra e del cielo, si pieghi dinanzi a Cristo Gesù e gli chiede di proferire la Parola della salvezza e della redenzione. Non c’è vera celebrazione dell’Avvento se ci avviciniamo al Santo Natale con un pensiero perverso nel cuore: che Gesù è una potenza come un centurione dinanzi ad un altro centurione. Gesù è la sola sorgente della Parola che può sanare i servi del Padre. Questa fede urge che venga messa in ogni cuore. Gesù è il solo che ha Parole di vita eterna. Tutti gli altri sono centurioni che nulla possono. Mai. / Madre di Dio, Angeli, Santi, dateci una fede pura, santa, viva in Cristo Gesù.
</p>

<p>
DiBruno / Di’ soltanto una parola e il mio servo sarà guarito (Mt 8,5-11) / Cristo Gesù, essendo vero Dio e vero uomo, perfetto nella divinità e perfetto nell’umanità, è mistero eterno, infinito, mai compreso a pieno, sempre da comprendere. Neanche l’eternità è sufficiente, basta per entrare nella conoscenza piena della sua verità. Dal cielo discende sulla terra. Si fa carne. Viene ad abitare in mezzo a noi pieno di grazia e di verità. Ogni persona che si incontra con Lui coglie solo una scintilla del suo mistero infinito. Messe insieme tutte le scintille colte, si può tratteggiare una verità piena sulla sua persona e sulla sua missione. Ma rimane sempre verità incompleta. È opera dello Spirito Santo prendere un cuore amante della verità di Cristo e condurlo di luce in luce, fino al sommo di conoscenza e di scienza raggiungibile da una creatura, che è limitata per essenza. / Oggi viene dinanzi a Gesù un centurione. Quest’uomo ha una esperienza. Nell’esercito di Roma lui è subalterno a persone più alte di lui, ma anche lui ha soldati sotto il suo governo. Lui riceve una parola e la esegue. Lui dona una parola alla quale si presta subito obbedienza. Gesù non è un centurione, non è un console, non è un imperatore che governa uomini. Lui è il Signore su tutta la creazione. Nulla è sopra di Lui. Tutto invece a Lui è stato sottomesso. È come se il centurione conoscesse la profezia di Daniele: “Io continuavo a guardare, quand’ecco furono collocati troni e un vegliardo si assise. La sua veste era candida come la neve e i capelli del suo capo erano candidi come la lana; il suo trono era come vampe di fuoco con le ruote come fuoco ardente. Un fiume di fuoco scorreva e usciva dinanzi a lui, mille migliaia lo servivano e diecimila miriadi lo assistevano. La corte sedette e i libri furono aperti” (Dn 7,9-10). / Questa è la prima parte della profezia. Ora segue la seconda parte: “Guardando ancora nelle visioni notturne, ecco venire con le nubi del cielo uno simile a un figlio d’uomo; giunse fino al vegliardo e fu presentato a lui. Gli furono dati potere, gloria e regno; tutti i popoli, nazioni e lingue lo servivano: il suo potere è un potere eterno, che non finirà mai, e il suo regno non sarà mai distrutto” (Dn 7,9-10.13-14). Se Gesù è stato posto sopra ogni cosa, ogni cosa a Lui deve immediata obbedienza. Da questa fede il centurione trae la deduzione: è sufficiente che Lui dica una Parola e il suo servo sarà guarito. Chi comanda non deve recarsi di persona. Basta che si rechi la sua parola. Parola proferita, guarigione ottenuta. Comando dato, obbedienza prestata. Veramente quest’uomo crede nella verità di Gesù. Lui è l’Altissimo, il Sovrano. / <b>In quel tempo, entrato Gesù in Cafàrnao, gli venne incontro un centurione che lo scongiurava e diceva: «Signore, il mio servo è in casa, a letto, paralizzato e soffre terribilmente». Gli disse: «Verrò e lo guarirò». Ma il centurione rispose: «Signore, io non sono degno che tu entri sotto il mio tetto, ma di’ soltanto una parola e il mio servo sarà guarito. Pur essendo anch’io un subalterno, ho dei soldati sotto di me e dico a uno: “Va’!”, ed egli va; e a un altro: “Vieni!”, ed egli viene; e al mio servo: “Fa’ questo!”, ed egli lo fa». Ascoltandolo, Gesù si meravigliò e disse a quelli che lo seguivano: «In verità io vi dico, in Israele non ho trovato nessuno con una fede così grande! Ora io vi dico che molti verranno dall’oriente e dall’occidente e siederanno a mensa con Abramo, Isacco e Giacobbe nel regno dei cieli».</b> / Oggi proprio questa fede è venuta meno. Gesù per molti cristiani non è più l’Altissimo, il Sovrano, il Dio per mezzo del quale tutto è stato creato, il Salvatore, il Redentore, la Grazia, la verità, la Luce, la Vita. Se ne sta facendo un uomo come tutti gli altri uomini. Anche della sua Parola si sta smarrendo la sua verità e unicità. Ormai essa non è più la sola Parola di vita eterna. Ogni altra parola degli uomini viene dichiarata parola di salvezza e di redenzione. Urge che venga ricuperata la vera fede in Cristo Gesù e posta sul candelabro. Quando si perde la verità di Gesù, tutto ciò che deriva da essa si perde. Persa la verità del nostro Dio incarnato, anche la verità della Chiesa, suo corpo, si perde. Nulla più rimane nella sua verità. Dona tristezza grande al cuore vedere i discepoli di Gesù incendiare la verità del loro Signore, incendiandosi a loro volta! / Madre di Dio, Angeli, Santi, non permettete che la verità di Cristo venga distrutta. 
</p>

<p>
GetUpAndWalk / Ai tuoi piedi, come soldato disarmato di fronte al suo re, porto la mia preghiera: porta la vita in chi soffre perché paralizzato, fa’ che la pietra fredda diventi terra calda e fertile, Signore mio. Alzo lo sguardo dai tuoi piedi scalzi e i tuoi occhi grandi e ricolmi di verità mi abbracciano, rianimando e consolidando la mia fede in te, che come fiamma con un guizzo torna a splendere più luminosa che mai. La forza della tua parola, Signore, arriva dritta al mio cuore, ora non più colmo della paura che la vita si oscuri, che l’inverno abbia la meglio sull’estate. La tua parola, sicura e determinata, apre le porte del cuore di pietra, rivelando luce calda di tramonto estivo su campi di grano dorati, che a ritmo della tua parola danzano. La mia mente e il mio cuore non hanno più dubbi: tu porti vita, porterai vita. La tua parola, densa del tuo amore, farà camminare con la sua dolce forza chi ora non si muove. (Martina Pampagnin)
</p>

<p>
GetUpAndWalk / Quante cose insegna un centurione romano, un soldato avvezzo alla battaglia e al sangue, che chiede a un ebreo di esaudire il desiderio più intimo. La fede del centurione meraviglia il Signore ed è quindi una grazia da chiedere anche da parte nostra: che io ti meravigli con la mia fede! Ma che caratteristiche ha dunque questa fede? Umiltà. Riconosco di non avere potere su una situazione: se un centurione comanda su vita e morte di cento soldati, non può fare niente per la malattia di un servo che probabilmente è anche amico. Ma questa impotenza non è la fine. Speranza: è rimasta un’unica speranza; l’unica cosa che può fare è pregare questo uomo leggendario che si dice sia capace di guarire qualsiasi ferita, dell’anima e del corpo. Azione: si mette in moto con la missione di convincerlo ad aiutarlo, costi quel che costi, anche la sua reputazione di fronte ai suoi subordinati. Così anche noi possiamo agire, ricavando tempo di preghiera durante la giornata, andando verso di lui. Preghiera sicura: una volta convinto, con pochissime parole in verità, l’unica cosa da fare è aspettare che la sua risposta si sveli nella mia storia, sicuro che la preghiera non andrà a vuoto. Gratuità: l’unica cosa che chiede non è per sé, ma per un subalterno, e nel farlo si pone dunque anche lui subalterno del servo e subalterno del Signore. Ecco come esaudisce la sua preghiera: affidando tutto il suo problema al suo superiore, certo che con la sola sua parola può far avverare i suoi desideri più importanti. / Come posso meravigliare oggi il Signore con la mia fede? In che occasione sono stato sicuro che la mia preghiera sarebbe stata ascoltata? In che ambito della vita mi riconosco subalterno, bisognoso di affidare una situazione critica a un superiore che se ne prenda cura? (Gloria Ruvolo)
</p>

<h5>Preghiamo</h5>

<p>
<sup>♦</sup> Spirito Santo, tu sei vento. Il vento, facendo volare il polline, trasporta vita, da un prato all'altro, da un fiore all'altro, da un albero all'altro. Così tutto si riproduce e si moltiplica, e anche sui terreni sabbiosi e brulli, bruciati dal caldo o inariditi dal gelo, germoglia e rifiorisce la vita. Spirito Santo scendi su di me. Porta in me il seme delle persone generose, di quelle piene di vita e di amicizia, di quelle disponibili a dare una mano, sempre pronte a farsi vicine ai deboli e ai poveri. (Don Tonino Lasconi)
</p>

<p>
<sup>♦</sup> O alto e glorioso Dio, illumina le tenebre del cuore mio. Dammi una fede retta, speranza certa, carità perfetta e umiltà profonda. Dammi, Signore, senno e discernimento per compiere la tua vera e santa volontà. Amen. (San Francesco)
</p>

<h5>Scritti</h5>

<p>
I fianchi cinti, le lucerne accese / Tra di noi la concordia [che esisteva al tempo degli apostoli] è talmente diminuita, che è venuta meno anche la generosità nel nostro agire. A quel tempo vendevano case e campi e, per assicurarsi un tesoro in cielo, offrivano agli apostoli il ricavato della vendita dei loro beni perché fosse distribuito ai poveri. Ora, invece, non diamo nemmeno le decime del nostro patrimonio e mentre il Signore comandava di vendere, noi piuttosto compriamo e accresciamo i nostri averi. Così in noi la vitalità della fede si svigorisce, così viene meno la forza dei credenti e per questo il Signore, guardando ai nostri tempi, dice nel suo vangelo: Il Figlio dell'uomo quando verrà, pensi che troverà la fede sulla terra? (Le 18,8) ... Fratelli amatissimi, riprendiamoci per quanto possiamo, mettiamo fine al sonno di una pigrizia che dura da tempo, vegliamo per osservare e adempiere i precetti del Signore. Comportiamoci come egli ha comandato: I vostri fianchi siano cinti, le lucerne accese, e voi siate simili a coloro che attendono il padrone di ritorno dalle nozze in modo che quando giunga e bussi, gli si apra. Beati quei servi che il Signore al suo arrivo troverà vigilanti (Le 12,35-37). Dobbiamo restare con i fianchi cinti perché il giorno della partenza non ci trovi ostacolati e impacciati. La nostra luce risplenda e brilli nelle nostre opere buone e illumini il cammino che dalla notte di questo mondo porta alla luce dell'eterno splendore. Attendiamo con zelo e vigilanza la venuta improvvisa del Signore in modo che quando egli busserà, la nostra fede sia vigilante, pronta a ricevere da lui il premio per la nostra vigilanza. Se osserviamo questi comandamenti, se custodiamo questi ammonimenti e precetti, non possiamo essere sorpresi nel sonno per inganno del demonio. Regneremo come servi vigilanti del Cristo Signore. (Cipriano di Cartagine, L'unità della chiesa 26-27)
</p>


<span class="backlinks">
</span>

</div>
</div>
</body>
</html>
