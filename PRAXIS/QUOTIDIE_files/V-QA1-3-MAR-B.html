<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Martedì della I settimana di Quaresima.
</p>

<p>
<u>ANTIFONA</u> / Signore, tu sei stato per noi un rifugio di generazione in generazione. Tu sei, da sempre e per sempre. (Sal 89,1-2)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Volgi il tuo sguardo, o Signore, a questa tua famiglia, e fa’ che, superando con la penitenza ogni forma di egoismo, risplenda ai tuoi occhi per il desiderio di te. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>La mia parola opera ciò che desidero</b> / Dal libro del profeta Isaìa (Is 55,10-11) / Così dice il Signore: «Come la pioggia e la neve scendono dal cielo e non vi ritornano senza avere irrigato la terra, senza averla fecondata e fatta germogliare, perché dia il seme a chi semina e il pane a chi mangia, così sarà della mia parola uscita dalla mia bocca: non ritornerà a me senza effetto, senza aver operato ciò che desidero e senza aver compiuto ciò per cui l'ho mandata». / Parola di Dio.
</p>

<p>
<u>PSALMUS</u> / (Sal 33) <b>Il Signore libera i giusti da tutte le loro angosce.</b> / Magnificate con me il Signore, esaltiamo insieme il suo nome. Ho cercato il Signore: mi ha risposto e da ogni mia paura mi ha liberato. / Guardate a lui e sarete raggianti, i vostri volti non dovranno arrossire. Questo povero grida e il Signore lo ascolta, lo salva da tutte le sue angosce. / Gli occhi del Signore sui giusti, i suoi orecchi al loro grido di aiuto. Il volto del Signore contro i malfattori, per eliminarne dalla terra il ricordo. / Gridano i giusti e il Signore li ascolta, li libera da tutte le loro angosce. Il Signore è vicino a chi ha il cuore spezzato, egli salva gli spiriti affranti.
</p>

<p>
<u>ACCLAMATIO</u> / Lode a te, o Cristo, re di eterna gloria! / Non di solo pane vivrà l'uomo, ma di ogni parola che esce dalla bocca di Dio. (Mt 4,4) / Lode a te, o Cristo, re di eterna gloria!
</p>

<p>
<u>VANGELO</u> / <b>Voi dunque pregate così</b> / Dal Vangelo secondo  Matteo (Mt 6,7-15) / In quel tempo, Gesù disse ai suoi discepoli: «Pregando, non sprecate parole come i pagani: essi credono di venire ascoltati a forza di parole. Non siate dunque come loro, perché il Padre vostro sa di quali cose avete bisogno prima ancora che gliele chiediate. Voi dunque pregate così: Padre nostro che sei nei cieli, sia santificato il tuo nome, venga il tuo regno, sia fatta la tua volontà, come in cielo così in terra. Dacci oggi il nostro pane quotidiano, e rimetti a noi i nostri debiti come anche noi li rimettiamo ai nostri debitori, e non abbandonarci alla tentazione, ma liberaci dal male. Se voi infatti perdonerete agli altri le loro colpe, il Padre vostro che è nei cieli perdonerà anche a voi; ma se voi non perdonerete agli altri, neppure il Padre vostro perdonerà le vostre colpe». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Il tuo Spirito, Signore, è la parola interiore della nostra preghiera. Per questo tuo Spirito diciamo insieme: <b>Ascoltaci, o Signore.</b> / Per la Chiesa, segno della presenza orante del Cristo nel mondo, perchè invitando alla preghiera liturgica e alla preghiera personale, aiuti l'uomo ad adorare Dio in spirito e verità. Preghiamo: / Per le persone della cultura, della scienza, dell'arte e dello spettacolo, perchè sperimentino la preghiera come sublimazione del pensiero e del sentimento, nel dialogo con Dio autore e ispiratore di ogni cosa. Preghiamo: / Per i fedeli che esprimono il sentimento religioso nelle forme della pietà popolare, perchè, con la guida della Chiesa, pratichino le loro devozioni per dare gloria a Dio. Preghiamo: / Per le famiglie cristiane, perchè siano Chiesa che prega e conduce al senso religioso della vita. Preghiamo: / Per noi che nell'eucaristia sperimentiamo l'efficacia della Parola di Dio, perchè dalla terra irrigata della nostra vita germini il canto della lode e del ringraziamento per i benefici della salvezza. Preghiamo: / Per coloro che non sanno pregare. / Per le comunità di vita contemplativa della nostra Chiesa locale. / O Dio, Padre del cielo e della terra, che conosci i nostri bisogni e non ti accontenti di parole vuote, fa' che la nostra preghiera sia simile a quella del tuo Figlio, che cercava in tutto la tua volontà. Per Cristo nostro Signore. Amen.
</p>

<p>
<u>OFFERTORIO</u> / Accetta, Dio creatore, i doni che abbiamo ricevuto dalla tua paterna generosità, e trasforma il pane e il vino che ci hai dato per la nostra vita quotidiana in sacramento di salvezza eterna. Per Cristo nostro Signore.
</p>

<p>
<u>PREFAZIO</u> / <b>Il significato spirituale della Quaresima</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Ogni anno tu doni ai tuoi fedeli di prepararsi con gioia, purificati nello spirito, alla celebrazione della Pasqua, perché, assidui nella preghiera e nella carità operosa, attingano ai misteri della redenzione la pienezza della vita nuova in Cristo tuo Figlio, nostro salvatore. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Quando t’invoco, rispondimi, Dio mia giustizia!  Nell’angoscia mi hai dato sollievo; pietà di me, ascolta la mia preghiera. (Sal 4,2) ♦ «Padre, sia fatta la tua volontà». (Mt 6,10)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Per la partecipazione ai tuoi misteri insegnaci, o Signore, a moderare i desideri terreni e ad amare i beni del cielo. Per Cristo nostro Signore. / Orazione sul popolo ad libitum / Conferma i tuoi fedeli, o Dio, con la tua benedizione e sii per loro sollievo nel dolore, pazienza nella tribolazione, difesa nel pericolo. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / <br>
San Leone Magno (? - ca 461) papa e dottore della Chiesa / Discorso 48, 2-5: PL 54, 299-300 / "Rimetti a noi i nostri debiti, come noi li rimettiamo ai nostri debitori" / Coloro che desiderano accogliere la Pasqua del Signore in santità di spirito e di corpo devono sforzarsi prima di tutto di conquistare questa grazia che contiene la somma delle virtù e "copre una moltitudine di peccati" (1P 4,8). Nel momento in cui stiamo per celebrare il più grande di tutti i misteri, quello in cui il sangue di Gesù Cristo ha cancellato le nostre iniquità, prepariamo innanzi tutto il sacrificio della misericordia. Quanto la bontà di Dio ci ha donato, noi lo renderemo così a coloro che ci hanno offeso. Siano gettate nell'oblio le ingiurie, ignorino ormai la pena i peccati e tutte le offese siano liberate dalla paura della vendetta! Nessuno sia trattenuto in prigione! ... Se qualcuno trattiene simili prigionieri..., sappia che lui stesso è peccatore e per ricevere il perdono si rallegri di aver trovato a chi perdonare. Così quando diremo, secondo l'insegnamento del Signore: "Rimetti a noi i nostri debiti come noi li rimettiamo ai nostri debitori" (Mt 6,12), non dubiteremo pregando di ottenere il perdono di Dio.
</p>

<p>
<u>EVANGELIZO-21</u> / San Giovanni della Croce (1542-1591) carmelitano, dottore della Chiesa / Salita del Monte Carmelo, III, 43/44 «Voi dunque pregate così» / Per ciò che riguarda la preghiera o certe devozioni, non ci si attacchi a riti o modi di pregare diversi da quelli che ci ha insegnato Cristo. È fuori dubbio che, quando i discepoli chiesero al Signore che insegnasse loro a pregare (Lc 11,1), egli rivelò loro tutto quanto occorreva perché fossero ascoltati dal Padre eterno, di cui conosceva molto bene la volontà. In quell'occasione insegnò loro solo le sette domande del Padre nostro, che comprendono tutte le nostre necessità spirituali e temporali, e non già tantissime altre preghiere e cerimonie. Anzi, in un'altra circostanza, disse loro che, quando pregavano, non dovevano parlare molto, perché il Padre celeste sa bene ciò di cui hanno bisogno. Soltanto raccomandò loro, insistentemente, di perseverare nella preghiera, cioè nel Padre nostro, dicendo che «è necessario pregare sempre, senza stancarsi» (Lc 18,1). Non insegnò molte formule di domanda, ma raccomandò di ripetere spesso quelle sette, con fervore e attenzione; in esse, infatti, è racchiusa tutta la volontà di Dio e ciò che conviene a noi. Per questo, quando nostro Signore si rivolse tre volte al Padre eterno, sempre pregò con le stesse parole del Padre nostro, come osservano gli evangelisti: «Padre mio, se è possibile, passi da me questo calice! Però non come voglio io, ma come vuoi tu!» (Mt 26,42). Quanto alle condizioni da seguire nella preghiera, si possono ridurre all'una o all'altra di queste due seguenti: o isolarsi nel «nascondimento della propria stanza» (Mt 6,6), ove, lontani da ogni rumore e senza render conto a nessuno, possiamo pregare con tutta la purezza del cuore (...), oppure rifugiarsi in luoghi solitari, come faceva lui, per pregare nel tempo migliore e più silenzioso della notte (Lc 6,12).
</p>

<p>
<u>DiBruno1</u> / <br>
Come anche noi li rimettiamo ai nostri debitori / (Is 55,10-11; Sal 33; Mt 6,7-15) / La Legge di Gesù sul perdono appartiene anch’essa alla verità che è essenza del Vangelo e consiste nel superamento di tutte le antiche disposizioni divine sul perdono. / Io vi dico infatti: se la vostra giustizia non supererà quella degli scribi e dei farisei, non entrerete nel regno dei cieli. Avete inteso che fu detto agli antichi: Non ucciderai; chi avrà ucciso dovrà essere sottoposto al giudizio. Ma io vi dico: chiunque si adira con il proprio fratello dovrà essere sottoposto al giudizio. Chi poi dice al fratello: “Stupido”, dovrà essere sottoposto al sinedrio; e chi gli dice: “Pazzo”, sarà destinato al fuoco della Geènna. Se dunque tu presenti la tua offerta all’altare e lì ti ricordi che tuo fratello ha qualche cosa contro di te, lascia lì il tuo dono davanti all’altare, va’ prima a riconciliarti con il tuo fratello e poi torna a offrire il tuo dono (Mt 5,20-24). / La riconciliazione, il perdono, l’offerta della pace è obbligo dell’offeso. È lui che si deve presentare dall’offensore e offrirgli la sua riconciliazione, il suo perdono, la sua pace. Il Padre celeste, l’Offeso dalla sua creatura, non solo ha offerto a noi la sua riconciliazione, il suo perdono, la sua pace. Ha anche espiato i nostri debiti con il dono all’umanità del Figlio Suo Unigenito, offertosi in sacrificio e olocausto di espiazione. Gli Apostoli di Gesù sono coloro che devono andare per il mondo, chiedendo, anzi supplicando e scongiurando ogni uomo a lasciarsi riconciliare con Dio. / L’amore del Cristo infatti ci possiede; e noi sappiamo bene che uno è morto per tutti, dunque tutti sono morti. Ed egli è morto per tutti, perché quelli che vivono non vivano più per se stessi, ma per colui che è morto e risorto per loro. Cosicché non guardiamo più nessuno alla maniera umana; se anche abbiamo conosciuto Cristo alla maniera umana, ora non lo conosciamo più così. Tanto che, se uno è in Cristo, è una nuova creatura; le cose vecchie sono passate; ecco, ne sono nate di nuove. Tutto questo però viene da Dio, che ci ha riconciliati con sé mediante Cristo e ha affidato a noi il ministero della riconciliazione. Era Dio infatti che riconciliava a sé il mondo in Cristo, non imputando agli uomini le loro colpe e affidando a noi la parola della riconciliazione. In nome di Cristo, dunque, siamo ambasciatori: per mezzo nostro è Dio stesso che esorta. Vi supplichiamo in nome di Cristo: lasciatevi riconciliare con Dio. Colui che non aveva conosciuto peccato, Dio lo fece peccato in nostro favore, perché in lui noi potessimo diventare giustizia di Dio. Poiché siamo suoi collaboratori, vi esortiamo a non accogliere invano la grazia di Dio. Egli dice infatti: Al momento favorevole ti ho esaudito e nel giorno della salvezza ti ho soccorso. Ecco ora il momento favorevole, ecco ora il giorno della salvezza! (2Cor 5,14-6.2). / Dinanzi a questa altissima verità dell’espiazione, diviene inutile e superflua la domanda di Pietro a Gesù su quante volte si deve perdonare il fratello che pecca contro di noi. Se dobbiamo cooperare con Cristo Gesù per l’espiazione del peccato del mondo, il perdono è illimitato e incondizionato da parte nostra. Noi abbiamo consacrato la vita per l’espiazione dei peccati e non c’è espiazione senza volontà di perdono. Sarebbe veramente strano che il cristiano espiasse i peccati, ma non li perdonasse. Come ogni peccato in Cristo va espiato, così ogni peccato in Cristo va perdonato. È il Vangelo. / Pregando, non sprecate parole come i pagani: essi credono di venire ascoltati a forza di parole. Non siate dunque come loro, perché il Padre vostro sa di quali cose avete bisogno prima ancora che gliele chiediate. Voi dunque pregate così: Padre nostro che sei nei cieli, sia santificato il tuo nome, venga il tuo regno, sia fatta la tua volontà, come in cielo così in terra. Dacci oggi il nostro pane quotidiano, e rimetti a noi i nostri debiti come anche noi li rimettiamo ai nostri debitori, e non abbandonarci alla tentazione, ma liberaci dal male. Se voi infatti perdonerete agli altri le loro colpe, il Padre vostro che è nei cieli perdonerà anche a voi; ma se voi non perdonerete agli altri, neppure il Padre vostro perdonerà le vostre colpe. / Gesù ci avvisa e ci ammonisce. Chi vuole essere perdonato deve perdonare. Poiché tutti siamo peccatori dinanzi a Dio, tutti dobbiamo sempre perdonare. Senza Cristo Gesù nel cuore e lo Spirito Santo nell’anima, la natura umana non è in grado di perdonare. Ancora una volta si rivela necessaria l’opera della Chiesa. Essa deve creare l’uomo capace di ogni perdono, di ogni espiazione, di ogni riconciliazione. / Madre di Dio, Angeli, Santi, fateci veri cristiani capaci di vero perdono, vera espiazione. 
</p>

<p>
<u>DIBRUNO-21</u> / Padre nostro che sei nei cieli (Mt 6,7-15) / Dio, il Signore, l’Eterno, l’Onnipotente, il Creatore, dai profeti è annunziato come vero Padre per il suo popolo. È il Padre al quale viene innalzato il grido perché scenda e doni salvezza. È il Padre che ama perché ricco di misericordia e di pietà. È il Padre che sa ascoltare il grido dei suoi figli: “Voglio ricordare i benefici del Signore, le glorie del Signore, quanto egli ha fatto per noi. Egli è grande in bontà per la casa d’Israele. Egli ci trattò secondo la sua misericordia, secondo la grandezza della sua grazia. Disse: «Certo, essi sono il mio popolo, figli che non deluderanno», e fu per loro un salvatore in tutte le loro tribolazioni. Non un inviato né un angelo, ma egli stesso li ha salvati; con amore e compassione li ha riscattati, li ha sollevati e portati su di sé, tutti i giorni del passato. Ma essi si ribellarono e contristarono il suo santo spirito. Egli perciò divenne loro nemico e mosse loro guerra. Allora si ricordarono dei giorni antichi, di Mosè suo servo. Dov’è colui che lo fece salire dal mare con il pastore del suo gregge? Dov’è colui che gli pose nell’intimo il suo santo spirito, colui che fece camminare alla destra di Mosè il suo braccio glorioso, che divise le acque davanti a loro acquistandosi un nome eterno, colui che li fece avanzare tra i flutti come un cavallo nella steppa? Non inciamparono, come armento che scende per la valle: lo spirito del Signore li guidava al riposo. Così tu conducesti il tuo popolo, per acquistarti un nome glorioso. Guarda dal cielo e osserva dalla tua dimora santa e gloriosa. Dove sono il tuo zelo e la tua potenza, il fremito delle tue viscere e la tua misericordia? Non forzarti all’insensibilità, perché tu sei nostro padre, poiché Abramo non ci riconosce e Israele non si ricorda di noi. Tu, Signore, sei nostro padre, da sempre ti chiami nostro redentore. Perché, Signore, ci lasci vagare lontano dalle tue vie e lasci indurire il nostro cuore, così che non ti tema? Ritorna per amore dei tuoi servi, per amore delle tribù, tua eredità. Perché gli empi hanno calpestato il tuo santuario, i nostri avversari hanno profanato il tuo luogo santo? Siamo diventati da tempo gente su cui non comandi più, su cui il tuo nome non è stato mai invocato. Se tu squarciassi i cieli e scendessi! Davanti a te sussulterebbero i monti” (Is 64,7-19). Gesù ci insegna a invocare il nostro Dio come nostro Padre. La preghiera va innalzata a Lui con un solo desiderio, una sola volontà: che sia santificato il suo nome, che venga il suo regno, che si faccia la sua volontà, come in cielo così in terra. Che sia nostra quotidiana provvidenza, che perdoni i nostri peccati, che non ci abbandoni nell’ora della tentazione, che ci liberi dal male. Tutto ciò che serve all’uomo perché possa camminare sulla terra verso il regno eterno va chiesto al Padre. Cosa deve fare chi prega: una cosa sola: essere ricco, senza misura, nel concedere il perdono ai suo debitori. Se lui perdona, sarà perdonato, sarà ascoltato dal Padre in ogni sua richiesta. Tutto è dono di Dio e tutto a Lui va chiesto. / In quel tempo, Gesù disse ai suoi discepoli: «Pregando, non sprecate parole come i pagani: essi credono di venire ascoltati a forza di parole. Non siate dunque come loro, perché il Padre vostro sa di quali cose avete bisogno prima ancora che gliele chiediate. Voi dunque pregate così: Padre nostro che sei nei cieli, sia santificato il tuo nome, venga il tuo regno, sia fatta la tua volontà, come in cielo così in terra. Dacci oggi il nostro pane quotidiano, e rimetti a noi i nostri debiti come anche noi li rimettiamo ai nostri debitori, e non abbandonarci alla tentazione, ma liberaci dal male. Se voi infatti perdonerete agli altri le loro colpe, il Padre vostro che è nei cieli perdonerà anche a voi; ma se voi non perdonerete agli altri, neppure il Padre vostro perdonerà le vostre colpe». / Vi è però una sostanziale differenza tra Dio Padre nell’Antico Testamento e Dio Padre nel Nuovo. Prima Dio era Padre per elezione. Ora Dio è Padre per generazione da acqua e da Spirito Santo e per partecipazione della divina natura. Cambia sostanzialmente la natura di Padre e la sua essenza per noi. Altra verità. Il cristiano è figlio di Dio nel suo Figlio Cristo Gesù. Essendo figli nel Figlio suo, siamo per il Padre non più figli, ma un solo figlio che lui deve dare per la salvezza del mondo. / Madre della Redenzione, Angeli, Santi, fate che i cristiani siano veri figli del Padre. 
</p>

<p>
<u>SILVESTRINI-21</u> / Pregate così... Ecco una delle dimensioni fondamentali di questo periodo di preparazione alla Settimana Santa e alla Pasqua, e di ogni impegno serio di crescita spirituale: la preghiera. San Benedetto diceva: la preghiera è L'Opus Dei, l'opera per eccellenza di Dio. Sant'Agostino: la preghiera è l'incontro della sete di Dio con la nostra sete. Dio ha sete che noi abbiamo sete di lui. Santa Teresa di Gesù Bambino diceva che la preghiera è uno slancio del cuore, un semplice sguardo gettato verso il cielo, un grido di gratitudine e di amore nella prova come nella gioia. Nel vangelo di oggi il Signore ci offre la preghiera più bella. Lui, il Maestro, ci insegna la preghiera. Ci dice: pregate così: Padre nostro... Ma ci insegna anche che non è il numero delle nostre parole che farà sì che Dio ci ascolti, ma la disponibilità e l'apertura alla sua volontà e all'amore vicendevole, che si concretizza anche nel perdono. La preghiera è la via sicura che ci aiuta, per la grazia di Dio, a liberarci dai peccati: dall'egoismo, dall'ingiustizia, dall'orgoglio, dalla superbia, e a seguire la via giusta nell'accogliere il prossimo, di vivere e di pregare con Cristo e con gli altri. Con la preghiera il cristiano conferma la virtù della fede che è dono di Dio. Essa ci spalanca le porte del cuore di Dio per celebrare degnamente i santi misteri e di ricevere il perdono del Padre. Dacci oggi il nostro pane quotidiano, è l'unico momento, il momento per eccellenza, per chiedere a Dio una comunione intima e profonda. Il pane è anzitutto la Parola di Dio, la parola d'amore e che si è fatta carne per noi. Cristo, Pane del Padre, si è offerto gratuitamente per la remissione dei peccati. Il Cristo è il sacramento della riconciliazione e della nuova Alleanza. Il Padre nostro è una preghiera che ci invita alla comunione con Dio per mezzo di Gesù Cristo. La preghiera è allora un dialogo, dialogo d'amore con un Padre buono che ci ascolta, è la scoperta e l'approfondimento del fatto di essere amati di un amore infinito: "Ti ho amato di amore eterno". Chi prega comincia pian piano a sperimentare questo amore e viene riempito da una grande fiducia verso il Padre. E man mano prega, tanto più si fida... È per questo che il salmista oggi ci fa cantare: "Ho cercato il Signore e mi ha risposto e da ogni mia paura mi ha liberato". Chiediamo oggi perché possiamo capire sempre più che la preghiera è l'alimento che ci sostiene nel nostro cammino e la luce che ci guida sulla strada verso Lui.
</p>

<p>
<u>LOYOLA1</u> / <br>
Gesù qui insegna qualcosa di molto semplice: come pregare, come relazionarsi con Dio. Tante volte abbiamo l’idea di andare da Dio sapendo già ciò di cui abbiamo bisogno e pretendendo che Lui ci dia risposta. Gesù ribalta la visione: Dio è un Padre, sa in anticipo ciò di cui abbiamo bisogno prima che glielo chiediamo. Allora perché si prega? Se il Padre conosce ciò che necessitiamo perché pregare per chiedergli qualcosa? Chiedere non è sbagliato, nella preghiera. Ci sono varie richieste nel Padre nostro, tra cui anche una materiale: «dacci oggi il nostro pane quotidiano». Dio è un Padre premuroso che vuole il bene di tutta la persona. E, in buono stile ignaziano, pregando chiediamo sempre ciò che «voglio e desidero». Il Signore però desidera la nostra libertà e la nostra partecipazione adulta nella preghiera. Vuole che siamo noi a formulare le nostre richieste, ma con un punto di partenza del cuore diverso dai pagani. Dio conosce davvero tutto il cuore nostro, i nostri desideri più profondi. Ci chiede perciò di affidarci a Lui, in primis, di avere un cuore magnanimo, aperto a Lui. Due sono i coraggi che richiede chi dice il Padre nostro: sapersi affidare, e voler perdonare. Per questo diciamo, prima di fare delle richieste, «sia fatta la tua volontà». Lo diciamo con la fiducia che la volontà di Dio è che noi possiamo pienamente realizzarci come uomini e donne, e Lui conosce i nostri desideri e sa meglio di noi, piccoli, come poterli realizzare. E nel riconoscerci figli siamo anche fratelli, e possiamo perdonarci a vicenda, perché sappiamo di essere fatti della stessa pasta: siamo tutti peccatori perdonati. Cosa impedisce al mio cuore di affidarsi? In che luogo della mia vita vorrei un cuore capace di perdonare? Qual è l’atteggiamento del mio cuore, in preghiera? (Daniele Ferron SJ)
</p>

<p>
<u>LOYOLA-21</u> / Il periodo di quaresima può essere letto come un grande invito a fare spazio al Signore nella nostra vita, a stare in sua compagnia e crescere nell’intimità con lui. Digiuno, preghiera ed elemosina possono essere tutti modi di dire quel bisogno essenziale di fare spazio al Signore e al prossimo nella nostra vita. La Chiesa ci regala di pregare sul Padre Nostro proprio in questo periodo per poter imparare direttamente da Gesù a fare spazio al Padre nella nostra vita. Il Padre nostro ci mette in dialogo, ci chiama ad alzare gli occhi verso il cielo e ci porta fuori da noi per metterci nelle mani del Padre. La tenera autenticità di questa preghiera sta nel fatto che la soddisfazione di quelle richieste non può che venire dall’Altro. Con poche parole possiamo mettere nelle mani del Signore il nostro tempo di quaresima, contemplando con Lui la nostra vita per comprendere chi o cosa stia regnando nella nostra vita, oppure di quale pane ci stiamo nutrendo o in quali circostanze prestiamo più ascolto al Nemico. Tutto può partire da quella semplice richiesta posta al centro del Padre nostro: dacci oggi il nostro pane quotidiano. Pane è ciò che ci dà vita. Allora, oggi, pane potrà essere una parola di consolazione, di vicinanza, oppure potrà essere una parola nostra in meno per fare posto a una parola in più dell’altro. / A quale pane voglio rinunciare oggi? In cosa posso trovare oggi pane per il mio sostentamento? A chi posso donare oggi il mio pane? (Matteo Palma)
</p>

<p>
<u>LettureBose</u> / La casa interiore / Esiste una sola pace tranquilla e sicura, una sola sicurezza vera e stabile: quella di chi si sottrae alle tempeste del mondo, fonte di inquietudini, e getta l'ancora nel porto della salvezza ... Non abbiamo bisogno per far questo di denaro, di raggiri, di forza, come se dovessimo ottenere attraverso penose fatiche una grandissima dignità o un potere umano. Si tratta di un dono di Dio gratuito e facile a ottenersi. Come il sole emana spontaneamente i suoi raggi, il giorno illumina, la fonte dona l'acqua, la pioggia bagna, così lo Spirito celeste si diffonde. Dopo che l'anima, volgendosi verso il cielo, ha riconosciuto il suo creatore, sale più in alto del sole, si innalza al di sopra di ogni potere terreno e comincia a essere ciò che crede di essere. Tu che già sei stato arruolato dalla milizia celeste per le guerre spirituali, osserva la disciplina nella sua integrità, osservala con saggezza attraverso la pratica delle virtù cristiane. Siano assidue la tua preghiera e la tua lettura delle Scritture. Ora parla con Dio, ora Dio parla con te. Egli ti istruisca con i suoi precetti, ti formi. Quello che lui avrà reso ricco, nessuno riuscirà a rendere povero. Una volta che il nutrimento celeste ha saziato l'anima non si conoscerà più la povertà. Ti sembreranno squallidi i soffitti a cassettoni ornati d'oro e le case rivestite di marmo prezioso; quando saprai che è te stesso piuttosto che devi abbellire e ornare, che ha maggior valore per te la casa in cui il Signore ha preso dimora come in un tempio, in cui lo Spirito santo ha cominciato ad abitare. Dipingiamo questa casa con il colore dell'innocenza, illuminiamola con la luce della giustizia. Questa casa non cadrà in rovina con il passare degli anni, e i colori e l'oro non sbiadiranno togliendole la sua bellezza. È destinato a finire tutto quello che brilla di un falso splendore e i beni che non si possiedono veramente non danno a chi li possiede una fiducia stabile. Questa casa, invece, mantiene un aspetto pieno di vita, una bellezza intatta, un continuo splendore. Non può essere demolita né distrutta, può soltanto essere trasfigurata quando il corpo risorgerà. (Cipriano di Cartagine, A Donato 14-15) 
</p>

<p>
<u>FEGF1</u> / La preghiera dei figli di Dio, Beata Teresa di Calcutta nel ventesimo secolo / Per essere feconda, la preghiera deve venire dal cuore e poter toccare il cuore di Dio. Vedi come Gesù ha insegnato a pregare ai suoi discepoli. Ogni volta che diciamo “Padre nostro”, Dio, ne sono sicura, rivolge lo sguardo sulle sue mani, proprio dove ci ha disegnati: “Ti ho designato sulle palme delle mie mani” (Is 49,16). Egli contempla le sue mani, e ci vede, qua, accucciati fra di esse. Che meraviglia, la tenerezza di Dio! Preghiamo, diciamo il “Padre nostro”. Viviamolo e allora saremo dei santi. Qui c’è tutto: Dio, io, il prossimo. Se io perdono, allora posso essere santo, posso pregare. Tutto viene da un cuore umile; se avremo tale cuore, sapremo come amare Dio, amare noi stessi e amare il nostro prossimo (Mt 22,37s). Non c’è in questo nulla di complicato, eppure noi complichiamo tanto le nostre vite, gravandole di tanti sovrappesi; una sola cosa conta: essere umili e pregare. Quanto più pregherete, tanto meglio pregherete. Un bambino non incontra nessuna difficoltà ad esprimere la sua intelligenza candida in termini semplici che dicono molto. Gesù non ha forse fatto capire a Nicodemo che occorre diventare come un bambino (Gv 3,3)? Se pregheremo secondo il Vangelo, permetteremo a Cristo di crescere in noi. Prega dunque con amore, come un bambino, con l’ardente desiderio di amare molto e di rendere amato colui che non lo è.
</p>

<p>
<u>FEGF2</u> / Dal Trattato “Sul Padre nostro “ Sia fatta la tua volontà, di San Cipriano nel terzo secolo / Nella preghiera diciamo: «Sia fatta la tua volontà in cielo e in terra», non tanto perché faccia Dio ciò che vuole, ma perché possiamo fare noi ciò che Dio vuole. Infatti chi è capace di impedire a Dio di fare ciò che vuole? Siamo noi invece che non facciamo ciò che Dio vuole, perché contro di noi si alza il diavolo ad impedirci di orientare il nostro cuore e le nostre azioni secondo il volere divino. Per questo preghiamo e chiediamo che si faccia in noi la volontà di Dio. E perché questa si faccia in noi, abbiamo bisogno della volontà di Dio, cioè della sua potenza e protezione, poiché nessuno è forte per le proprie forze, ma lo diviene per la benevolenza e la misericordia di Dio. La volontà di Dio dunque è quella che Cristo ha eseguito e ha insegnato. È umiltà nella conversazione, fermezza nella fede, discrezione nelle parole, nelle azioni giustizia, nelle opere misericordia, nei costumi severità. Volontà di Dio è non fare dei torti e tollerare il torto subito, mantenere la pace con i fratelli, amare Dio con tutto il cuore, amarlo in quanto è Padre, temerlo in quanto è Dio, nulla assolutamente anteporre a Cristo, poiché neppure lui ha preferito qualcosa a noi. Volontà di Dio è stare inseparabilmente uniti al suo amore, rimanere accanto alla sua croce con coraggio e forza, dargli ferma testimonianza quando ci battiamo per lui, accettare con lieto animo la morte quando essa verrà per portarci al premio. Questo significa voler essere coeredi di Cristo, questo è fare il comando di Dio, questo è adempire la volontà del Padre.
</p>

<p>
<u>RobertoPasolini</u> / Parole non sprecate / La purificazione a cui veniamo immediatamente consegnati dal vangelo di oggi riguarda lo strumento con cui, ogni giorno, ci mettiamo in relazione gli uni con gli altri: le parole. La raccomandazione di Gesù, prima di insegnare – e consegnare – ai discepoli la preghiera del Padre nostro, prescrive una severa cura alla cattiva abitudine di affastellare inutili parole, anzitutto nel rapporto con Dio: «Pregando, non sprecate parole come i pagani: essi credono di venire ascoltati a forza di parole. Non siate dunque come loro, perché il Padre vostro sa di quali cose avete bisogno prima ancora che gliele chiediate» (Mt 6,7-8). Spesso l’abitudine – cattiva – di moltiplicare le parole in un discorso nasce dal fatto di non esserci sufficientemente chiariti riguardo a quello che siamo capaci di riconoscere e, soprattutto, a quello che siamo disposti a dire, per consegnarci al rischio della relazione con l’altro. Ciascuno di noi può averne fatto esperienza in molti ambiti: da quello scolastico, quando la preparazione per un’interrogazione o un esame non era adeguata, a quello relazionale, quando abbiamo detto più di quanto potevamo dire, solo per paura di ferire il cuore dell’altro. Purificare il nostro modo di parlare dagli esuberi verbali è scuola di pazienza e di umiltà, soprattutto nel nostro rapporto con Dio. Proprio davanti al suo volto, infatti, dobbiamo imparare a credere che il segreto della preghiera non consista affatto nel segnalare alla sua misericordia situazioni o bisogni in cui ci troviamo, ma immergere il nostro cuore nello spazio silenzioso della sua volontà di bene per noi e per tutti: «Padre nostro che sei nei cieli, sia santificato il tuo nome, venga il tuo regno, sia fatta la tua volontà, come in cielo così in terra» (Mt 6,9-10). Rivolgerci al Padre con poche, asciutte parole non significa raffreddare il nostro rapporto filiale con la sua bontà paterna, ma semplicemente imparare a rimanere umilmente di fronte al mistero della sua volontà, nell’attesa che diventi presto anche la nostra. Significa dimorare nella fiducia che i nostri desideri saranno ascoltati non a forza di parole, ma con parole — e silenzi — forti di speranza. Naturalmente questa estrema fiducia esige anche l’impossibilità di richiedere tutto ciò che noi per primi non siamo disposti a offrire agli altri: «Se voi infatti perdonerete agli altri le loro colpe, il Padre vostro che è nei cieli perdonerà anche a voi; ma se voi non perdonerete agli altri, neppure il Padre vostro perdonerà le vostre colpe» (Mt 6,14-15). Incrociando le due letture che la liturgia odierna ci consegna come parola di Dio, possiamo forse affermare che il vero motivo per cui privilegiamo forme di preghiera fitte di parole deriva dall’abitudine a tollerare un ordinario scarto tra quello che diciamo e quello che facciamo. Il profeta Isaia dichiara, invece, che quando Dio parla non esiste alcuna frattura tra ciò che egli dice e ciò che egli è disposto a fare, perché la gioia del suo desiderio possa conoscere anche il gusto buono e bello della realizzazione: «… così sarà della mia parola uscita dalla mia bocca: non ritornerà a me senza effetto, senza aver compiuto ciò per cui l’ho mandata» (Is 50,11). Le parole che Dio rivolge a noi sono definite assolutamente efficaci, non perché dotate di una forza misteriosa a noi indisponibile, ma in quanto segni di una disponibilità a giocarsi solo dentro una relazione autentica: annunciano “fatti” che possono essere considerati realizzati in anticipo, dal momento che Dio si impegna a garantire con la sua stessa vita la possibilità del loro compimento: «Come la pioggia e la neve scendono dal cielo e non vi ritornano senza aver irrigato la terra, senza averla fecondata e fatta germogliare, perché dia il seme a chi semina e il pane a chi mangia» (Is 50,10). Anche noi possiamo imparare a parlare e a pregare così. Sinceri, come la pioggia. Silenziosi, come la neve.
</p>

<p>
<u>LuigiMariaEpicoco</u> / Un cuore di carne /  “Pregando poi, non sprecate parole come i pagani, i quali credono di venire ascoltati a forza di parole”. Le parole di Gesù nel Vangelo di oggi rimangono di un’attualità disarmante. Infatti è sempre in agguato dentro di noi un atteggiamento pagano in cui l’immaginario che ci guida interiormente è quello della divinità che va propiziata con le perfomance delle nostre preghiere e dei nostri sacrifici. Dio non va convinto e questo per un motivo fondamentale: Egli è nostro Padre e ci ama. È già convinto. La dinamica della preghiera non serve a Dio ma bensì a noi. È nella misura della nostra conversione, della nostra consapevolezza, della semplicità o meno del nostro cuore che la preghiera porta frutto. Ma il punto di partenza è decisivo: non siamo pagani che vogliono manovrare la divinità, siamo cristiani convinti dell’amore di Dio. “Non siate dunque come loro, perché il Padre vostro sa di quali cose avete bisogno ancor prima che gliele chiediate”. Ed è proprio su questa affermazione di Gesù che nasce una domanda che tante volte mi sento rivolgere dalla gente: che senso ha pregare se Dio sa già tutto? La parola per noi uomini ha un valore immenso. È attraverso di essa che le cose vengono alla luce. Senza la parola siamo condannati solo a subire le conseguenze delle nostre esperienze. Grazie alla parola invece noi riusciamo a prendere distanza dalle cose e in un certo senso a tornare ad esserne protagonisti. Per questo Dio ci dà la parola, non perché Lui non sappia ma perché siamo noi che ne abbiamo bisogno. Allo stesso tempo però la preghiera non ha solo questa funzione benefica, essa effettivamente può cambiare le cose, indirizzarle diversamente, capovolgerle, ma solo a patto che sia fatta con fede e mettendo sul piatto la nostra conversione. Essa consiste nell’abbandonare il cuore di pietra e tornare ad avere un cuore di carne. I grandi santi venivano esauditi perché avevano lasciato che la Grazia di Dio ridonasse loro un cuore capace di domandare con fiducia di figli e ostinazione d’amanti. 
</p>

<p>
<u>MichaelDavideSemeraro</u> / Convertire... lo spreco / Vogliamo introdurci nella meditazione dei testi che la Liturgia ci propone per questa ulteriore tappa del nostro cammino quaresimale riprendendo un testo di papa Francesco: «Abbiamo dato inizio alla cultura dello “scarto” che, addirittura, viene promossa. Non si tratta più semplicemente del fenomeno dello sfruttamento e dell’oppressione, ma di qualcosa di nuovo: con l’esclusione resta colpita, nella sua stessa radice, l’appartenenza alla società in cui si vive, dal momento che in essa non si sta nei bassifondi, nella periferia, o senza potere, bensì si sta fuori. Gli esclusi non sono “sfruttati” ma rifiuti, “avanzi”» (PAPA FRANCESCO, Evangelii gaudium, 53). Il Signore ci mette in guardia da un rischio sempre in agguato quando ci mettiamo in atteggiamento di preghiera: «non sprecate parole come i pagani» (Mt 6,7). Eppure non basta evitare lo spreco delle parole se la preghiera non forma nei discepoli uno stile in cui la sobrietà si accompagna in modo del tutto naturale e necessario alla solidarietà. Per questo siamo invitati a ritmare la preghiera prima di tutto con l’invocazione: «Padre nostro…» (6,9) fino a farci voce di ogni fratello e sorella in umanità che si volge verso il suo Creatore, sperando e chiedendo ogni giorno quello che viene definito e invocato come «il nostro pane quotidiano» (6,11). L’attenzione a non sprecare parole diventa preoccupazione di non sprecare nulla per condividerlo con tutti. Questa condivisione deve avvenire non in forma di semplice elemosina, ma come segno di una coscienza di appartenere tutti alla stessa terra e di dover condividere ogni dono con tutti perché è stato creato per tutti e donato per il bene e la felicità di ciascuno. La preghiera del Signore rappresenta per ogni discepolo la sfida quotidiana di una conversione in cui il posto di Dio nella propria vita è continuamente verificato dallo spazio che sappiamo dare agli altri, fino a mettere la nostra vita a loro servizio. Anzi, la preghiera del Signore ci porta ancora più lontano quando ci fa dire: «rimetti a noi i nostri debiti come anche noi li rimettiamo ai nostri debitori» (Mt 6,12). Il fatto che questo passaggio della preghiera sia così essenziale è confermato dall'evidenza che il tema è ripreso come conclusione e quasi come sigillo autenticante di ogni preghiera che sia riconoscibile come propria dei discepoli di Cristo: «Se voi infatti perdonerete agli altri…» (6,14). Così il perdono diventa la condizione necessaria alla preghiera e la garanzia che essa faccia la stessa strada – al contrario – della Parola di Dio. Solo così la preghiera potrà salire al cielo in modo efficace e fecondo, così che «dia il seme a chi semina e il pane a chi mangia» (Is 55, 10). Di fatto, alla «pentola di fagioli» della ripetizione di formule di preghiera si oppone un atteggiamento di umile ascolto che si fa sensibilità verso i nostri bisogni, di cui possiamo serenamente parlare a Dio, ma anche dei bisogni degli altri, primo fra tutti quello di essere perdonati… un modo per dire essere accettati per quello che si è in realtà e nonostante tutte le proprie buone intenzioni e i propri sforzi. Così la preghiera crea un mondo stupendo, in cui ci si può parlare e ci si può ascoltare: questo è il miracolo della preghiera, che fa tutt’uno con il miracolo dell’amore.
</p>

<p>
<u>HomilyVoice-21</u> / PRIMA LETTURA / Così sarà della mia parola uscita dalla mia bocca: non ritornerà a me senza effetto, senza aver operato ciò che desidero e senza aver compiuto ciò per cui l’ho mandata. La parola di Dio è presentata dai Testi del Nuovo Testamento  come spada a doppio taglio. Essa è la spada di Cristo Gesù e dello Spirito Santo. Deve essere anche la spada di ogni discepolo di Gesù. È però una spada particolare, speciale. È una spada che non può essere mai usata senza essere il cristiano in Cristo e nello Spirito Santo. Mai lo Spirito Santo e Cristo Gesù daranno la loro spada a chi non vive in Loro, con Loro, per Loro. Quando il cristiano non è in Cristo e non è nello Spirito Santo la sua Parola è simile a della pula che il vento disperde. Con della pula in mano non se ne vincono battaglie. Molti cristiani oggi hanno sostituito la spada con della pula o con qualche filo di erba secca. La potenza della Parola del Signore e la sua grande forza così è rivelata dalla Lettera agli Ebrei: La parola di Dio è viva, efficace e più tagliente di ogni spada a doppio taglio; essa penetra fino al punto di divisione dell’anima e dello spirito, fino alle giunture e alle midolla, e discerne i sentimenti e i pensieri del cuore. Non vi è creatura che possa nascondersi davanti a Dio, ma tutto è nudo e scoperto agli occhi di colui al quale noi dobbiamo rendere conto (Eb 4,12-13). La Parola è la spada dello Spirito Santo. Essa è parte essenziale dell’armatura spirituale del cristiano: Prendete dunque l’armatura di Dio, perché possiate resistere nel giorno cattivo e restare saldi dopo aver superato tutte le prove. State saldi, dunque: attorno ai fianchi, la verità; indosso, la corazza della giustizia; i piedi, calzati e pronti a propagare il vangelo della pace.  Afferrate sempre lo scudo della fede, con il quale potrete spegnere tutte le frecce infuocate del Maligno; prendete anche l’elmo della salvezza e la spada dello Spirito, che è la parola di Dio. In ogni occasione, pregate con ogni sorta di preghiere e di suppliche nello Spirito, e a questo scopo vegliate con ogni perseveranza e supplica per tutti i santi (Ef 5,12-18). La Parola di Gesù è vera spada affilata a doppio taglio. Ecco come l’Apostolo Giovanni vede Gesù e lo descrive: Vidi sette candelabri d’oro e, in mezzo ai candelabri, uno simile a un Figlio d’uomo, con un abito lungo fino ai piedi e cinto al petto con una fascia d’oro.  I capelli del suo capo erano candidi, simili a lana candida come neve. I suoi occhi erano come fiamma di fuoco. I piedi avevano l’aspetto del bronzo splendente, purificato nel crogiuolo. La sua voce era simile al fragore di grandi acque.  Teneva nella sua destra sette stelle e dalla bocca usciva una spada affilata, a doppio taglio, e il suo volto era come il sole quando splende in tutta la sua forza (Ap 1,12-16). La Parola di Dio, di Gesù, dello Spirito Santo è immodificabile in eterno. Ad essa nessuno può aggiungere e nessuno può togliere. A chiunque ascolta le parole della profezia di questo libro io dichiaro: se qualcuno vi aggiunge qualcosa, Dio gli farà cadere addosso i flagelli descritti in questo libro;  e se qualcuno toglierà qualcosa dalle parole di questo libro profetico, Dio lo priverà dell’albero della vita e della città santa, descritti in questo libro (Ap 22,18-19). Gesù rassicura i suoi discepoli. Come lo Spirito Santo ha dato a Lui, Gesù, sempre una parola di somma saggezza e prudenza,  così anche loro saranno assistiti con una parola di somma saggezza e prudenza. Ma prima di tutto questo metteranno le mani su di voi e vi perseguiteranno, consegnandovi alle sinagoghe e alle prigioni, trascinandovi davanti a re e governatori, a causa del mio nome. Avrete allora occasione di dare testimonianza.  Mettetevi dunque in mente di non preparare prima la vostra difesa; io vi darò parola e sapienza, cosicché tutti i vostri avversari non potranno resistere né controbattere.  Sarete traditi perfino dai genitori, dai fratelli, dai parenti e dagli amici, e uccideranno alcuni di voi; sarete odiati da tutti a causa del mio nome. Ma nemmeno un capello del vostro capo andrà perduto. Con la vostra perseveranza salverete la vostra vita (Lc 21,12-19). Gli Atti degli Apostoli attestano che Stefano fu assistito con parole di somma sapienza e prudenza grande. E la parola di Dio si diffondeva e il numero dei discepoli a Gerusalemme si moltiplicava grandemente; anche una grande moltitudine di sacerdoti aderiva alla fede. Stefano intanto, pieno di grazia e di potenza, faceva grandi prodigi e segni tra il popolo. Allora alcuni della sinagoga detta dei Liberti, dei Cirenei, degli Alessandrini e di quelli della Cilìcia e dell’Asia, si alzarono a discutere con Stefano, ma non riuscivano a resistere alla sapienza e allo Spirito con cui egli parlava.  Allora istigarono alcuni perché dicessero: «Lo abbiamo udito pronunciare parole blasfeme contro Mosè e contro Dio» (At 6,7-11). / LEGGIAMO Is 55,10-11 / Come infatti la pioggia e la neve scendono dal cielo e non vi ritornano senza avere irrigato la terra, senza averla fecondata e fatta germogliare, perché dia il seme a chi semina e il pane a chi mangia, così sarà della mia parola uscita dalla mia bocca: non ritornerà a me senza effetto, senza aver operato ciò che desidero e senza aver compiuto ciò per cui l’ho mandata. Possiamo ora applicare alla Parola del Signore quanto Davide dice dell’arco di Gionata e della spada di Saul: “O spada di Saul! Non tornava mai a vuoto O arco di Giònata! Non tornò mai indietro” (2Sam 1,22). La Parola è del Padre. Il Padre nello Spirito Santo ha dato la Parola a Cristo Gesù, fattosi carne e venuto ad abitare in mezzo a noi, pieno di grazia e verità. Il Figlio nello Spirito Santo, ha dato la sua Parola, il Padre e lo Spirito Santo ai suoi Apostoli. Nel Padre, in Cristo e nello Spirito Santo anche gli Apostoli sono Parola di Dio. Si compie il loro la profezia di Isaia. La loro Parola mai rimane senza effetto, mai senza frutto. Ma quando la Parola degli Apostoli è Parola di Dio? Quando essi dimorano nel Padre e nel Figlio e nello Spirito Santo. Quando ci si separa o dal Padre o dal Figlio o dallo Spirito Santo la loro Parola diviene parola di uomini. Mai sarà Parola di Dio. Paolo parla in Cristo Gesù. È con Cristo un solo cuore. Cristo Gesù vive in Lui e Lui vive in Cristo. Ecco cosa dice della sua Parola: “Siano rese grazie a Dio, il quale sempre ci fa partecipare al suo trionfo in Cristo e diffonde ovunque per mezzo nostro il profumo della sua conoscenza!  Noi siamo infatti dinanzi a Dio il profumo di Cristo per quelli che si salvano e per quelli che si perdono; per gli uni odore di morte per la morte e per gli altri odore di vita per la vita. E chi è mai all’altezza di questi compiti? Noi non siamo infatti come quei molti che fanno mercato della parola di Dio, ma con sincerità e come mossi da Dio, sotto il suo sguardo, noi parliamo in Cristo” (2Cor 2,14-17). Gesù ha dato la sua Parola agli Apostoli. Ecco cosa Lui dice in ordine a questa Parola: “Andate in tutto il mondo e proclamate il Vangelo a ogni creatura. Chi crederà e sarà battezzato sarà salvato, ma chi non crederà sarà condannato (Mc 16,15-16). La stessa verità è rivelata da Gesù Signore a Nicodemo. La vita eterna è data dalla fede in Lui. Senza la fede in Lui si rimane nella morte. Dio infatti ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna.  Dio, infatti, non ha mandato il Figlio nel mondo per condannare il mondo, ma perché il mondo sia salvato per mezzo di lui. Chi crede in lui non è condannato; ma chi non crede è già stato condannato, perché non ha creduto nel nome dell’unigenito Figlio di Dio (Gv 3,16-18). La predicazione della Parola di Cristo Gesù è la via data da Dio perché si invochi il nome di Cristo Gesù e si ottenga la salvezza. Se con la tua bocca proclamerai: «Gesù è il Signore!», e con il tuo cuore crederai che Dio lo ha risuscitato dai morti, sarai salvo. Con il cuore infatti si crede per ottenere la giustizia, e con la bocca si fa la professione di fede per avere la salvezza. Dice infatti la Scrittura: Chiunque crede in lui non sarà deluso. Poiché non c’è distinzione fra Giudeo e Greco, dato che lui stesso è il Signore di tutti, ricco verso tutti quelli che lo invocano. Infatti: Chiunque invocherà il nome del Signore sarà salvato. Ora, come invocheranno colui nel quale non hanno creduto? Come crederanno in colui del quale non hanno sentito parlare? Come ne sentiranno parlare senza qualcuno che lo annunci? E come lo annunceranno, se non sono stati inviati? Come sta scritto: Quanto sono belli i piedi di coloro che recano un lieto annuncio di bene! Ma non tutti hanno obbedito al Vangelo. Lo dice Isaia: Signore, chi ha creduto dopo averci ascoltato? Dunque, la fede viene dall’ascolto e l’ascolto riguarda la parola di Cristo (Rm 10,9-17). È questa la fede che deve governare ogni Apostolo del Signore: “Io sono la Parola del Signore. Sono la Parola del Signore se sono nel Padre e nel Figlio e nello Spirito Santo. Sono la Parola del Signore se vivo il mistero dell’unità e della comunione nel corpo di Cristo, secondo le regole dello Spirito Santo”. Senza questa fede e questa vita non si è Parola di Dio. È questa anche la fede di ogni altro cristiano: “Io sono la Parola di Dio, se vivo nel Padre e nel Figlio e nello Spirito Santo e in comunione gerarchica con gli Apostoli del Signore. Mi separo dagli Apostoli, sono parola di uomini, in mezzo agli uomini. Sono parola senza salvezza. Se il cristiano si trasforma in parola di morte è responsabile verso tutti quelli che si perdono.  Non è stato per loro vera Parola di Dio. / LETTURA DEL  <u>VANGELO</u> / Padre nostro che sei nei cieli, sia santificato il tuo nome,  venga il tuo regno, sia fatta la tua volontà, come in cielo così in terra. La preghiera è il frutto dell’anima, del cuore, della mente, dei pensieri, dei desideri, della volontà, dello spirito che è nell’uomo. Quando cambia l’anima, il cuore, la mente, i pensieri, i desideri, la volontà, lo spirito che è nell’uomo, cambia anche la sua preghiera, necessariamente deve cambiare. Uomo nuovo, preghiera nuova. Uomo rigenerato da acqua e da Spirito Santo, preghiera da rigenerato. Uomo santificato in Cristo e rivestito di Lui, a Lui conformato, preghiera tutta di Cristo Gesù e dello Spirito Santo che esce dalle sue labbra. Più cresce la nostra conformazione a Cristo Gesù e più si modifica la nostra preghiera. Quando si giunge ad una conformazione perfetta come quella di Paolo – Non sono più io che vivo ma è Cristo che vive in me – allora anche noi possiamo dire: “Non sono io più che prego ma è Cristo che prega in me”. Nella Prima Lettera ai Corinzi, l’Apostolo Paolo rivela la verità che sempre deve accompagnare ogni nostra preghiera.  L’Apostolo può insegnare la vera preghiera perché in Lui abita pienamente Cristo e lo Spirito Santo. Così anche voi, poiché desiderate i doni dello Spirito, cercate di averne in abbondanza, per l’edificazione della comunità. Perciò chi parla con il dono delle lingue, preghi di saperle interpretare. Quando infatti prego con il dono delle lingue, il mio spirito prega, ma la mia intelligenza rimane senza frutto. Che fare dunque? Pregherò con lo spirito, ma pregherò anche con l’intelligenza; canterò con lo spirito, ma canterò anche con l’intelligenza. Altrimenti, se tu dai lode a Dio soltanto con lo spirito, in che modo colui che sta fra i non iniziati potrebbe dire l’Amen al tuo ringraziamento, dal momento che non capisce quello che dici? Tu, certo, fai un bel ringraziamento, ma l’altro non viene edificato. Grazie a Dio, io parlo con il dono delle lingue più di tutti voi; ma in assemblea preferisco dire cinque parole con la mia intelligenza per istruire anche gli altri, piuttosto che diecimila parole con il dono delle lingue (1Cor 14,12-19). Paolo nello Spirito Santo è divenuto altamente sapiente, anche la sua preghiera è il frutto della sua alta sapienza. Cosa è allora la preghiera che Gesù ha insegnato ai suoi Apostoli? Essa è la manifestazione del suo cuore, della sua anima, del suo spirito, dei suoi desideri e pensieri, della sua volontà, che sono pienamente nel Padre e nello Spirito Santo. È come se Lui ci avesse detto: “Quando pregate, prendete il mio cuore e pregato con esso”. Ma può il cuore di Cristo Gesù dire: “Rimetti a noi in nostri debiti, così come anche noi li rimettiamo ai nostri debitori?”. Il cuore di Cristo lo può dire, perché Lui ha preso su di sé tutti i debiti dell’umanità, li ha fatti suoi personali debiti e per essi ha offerto il sacrificio di se stesso sulla croce. È giusto ricordarci sempre ciò che insegna a noi lo Spirito Santo per bocca dell’Apostolo Paolo: Tutto questo però viene da Dio, che ci ha riconciliati con sé mediante Cristo e ha affidato a noi il ministero della riconciliazione. Era Dio infatti che riconciliava a sé il mondo in Cristo, non imputando agli uomini le loro colpe e affidando a noi la parola della riconciliazione. In nome di Cristo, dunque, siamo ambasciatori: per mezzo nostro è Dio stesso che esorta. Vi supplichiamo in nome di Cristo: lasciatevi riconciliare con Dio. Colui che non aveva conosciuto peccato, Dio lo fece peccato in nostro favore, perché in lui noi potessimo diventare giustizia di Dio (2Cor 5,18-21). Questa altissima verità così viene annunciata dalla profezia di Isaia: Eppure egli si è caricato delle nostre sofferenze, si è addossato i nostri dolori; e noi lo giudicavamo castigato, percosso da Dio e umiliato. Egli è stato trafitto per le nostre colpe, schiacciato per le nostre iniquità. Il castigo che ci dà salvezza si è abbattuto su di lui; per le sue piaghe noi siamo stati guariti. Noi tutti eravamo sperduti come un gregge, ognuno di noi seguiva la sua strada; il Signore fece ricadere su di lui l’iniquità di noi tutti (Is 53,4-6). Cristo Gesù, fatto peccato per noi, chiede al Padre la remissione di ogni colpa.  Lui però non solo perdona ai suoi debitori, offre al Padre la sua vita per la remissione dei loro peccati. Se il cristiano vuole innalzare a Dio la preghiera del “Padre nostro”, necessariamente dovrà togliere dal petto il suo cuore, mettere il cuore di Cristo Gesù, e nello Spirito Santo, innalzare al Padre la preghiera che Gesù gli ha insegnato. E ancora: se il cristiano vuole che il nome di Dio sia santificato, che il suo regno venga, che la divina volontà sia fatta, in Cristo, con Cristo, per Cristo, nello Spirito Santo, anche lui è chiamato ad offrire la sua vita al Padre in sacrificio. Essendo questa preghiera la vita di Cristo Gesù, se il cristiano vuole innalzare al Padre questa preghiera, necessariamente dovrà essere vita di Cristo Gesù. È vita di Cristo, se è cuore di Cristo. Se non è cuore di Cristo, neanche potrà essere vita di Cristo. Cosa è allora il Padre nostro? Esso è la vita di Cristo manifestata a noi sotto forma di preghiera. Tutta la vita di Cristo è stata posta a servizio del regno di Dio, a servizio per la manifestazione della gloria del Padre suo. Adesso l’anima mia è turbata; che cosa dirò? Padre, salvami da quest’ora? Ma proprio per questo sono giunto a quest’ora! Padre, glorifica il tuo nome». Venne allora una voce dal cielo: «L’ho glorificato e lo glorificherò ancora!» (Gv 12,27-28). Così parlò Gesù. Poi, alzàti gli occhi al cielo, disse: «Padre, è venuta l’ora: glorifica il Figlio tuo perché il Figlio glorifichi te. Tu gli hai dato potere su ogni essere umano, perché egli dia la vita eterna a tutti coloro che gli hai dato.  Questa è la vita eterna: che conoscano te, l’unico vero Dio, e colui che hai mandato, Gesù Cristo. Io ti ho glorificato sulla terra, compiendo l’opera che mi hai dato da fare. E ora, Padre, glorificami davanti a te con quella gloria che io avevo presso di te prima che il mondo fosse (Gv 17,1-5). Come Gesù visse consacrando tutta la sua vita per la santificazione e la glorificazione del nome del Padre suo, così anche ogni discepolo di Gesù deve vivere consacrando tutta la sua vita per la glorificazione e la santificazione del nome di Cristo Gesù. Santificando e glorificando il nome di Cristo Gesù, santificherà e glorificherà, in Cristo e per Lui, il nome del Padre nostro che è nei cieli. Cristo Gesù e il Padre sono uno stesso nome e una stessa gloria. Nessun pensi di poter glorificare il Padre ignorando la gloria di Cristo Gesù. Il Padre viene santificato nel suo nome solo santificando il nome del Figlio suo. Mai questa verità dovrà essere dimenticata, mai ignorata, mai negata. / LEGGIAMO IL TESTO DI Mt 6,7-15 / Pregando, non sprecate parole come i pagani: essi credono di venire ascoltati a forza di parole. Non siate dunque come loro, perché il Padre vostro sa di quali cose avete bisogno prima ancora che gliele chiediate. Voi dunque pregate così: Padre nostro che sei nei cieli, sia santificato il tuo nome,  venga il tuo regno, sia fatta la tua volontà, come in cielo così in terra. Dacci oggi il nostro pane quotidiano, e rimetti a noi i nostri debiti  come anche noi li rimettiamo ai nostri debitori, e non abbandonarci alla tentazione,  ma liberaci dal male. Se voi infatti perdonerete agli altri le loro colpe, il Padre vostro che è nei cieli perdonerà anche a voi; ma se voi non perdonerete agli altri, neppure il Padre vostro perdonerà le vostre colpe. Chi compie quanto viene chiesto in questa preghiera è il Padre. Al Padre, perché lo possa compiere, Cristo Gesù offre la sua vita. Senza l’offerta della vita di Cristo Gesù, il Padre nulla potrà compiere di questa preghiera. Né può santificare il suo nome e neanche può rimettere i nostri debiti. Neanche potrà darci il nostro pane quotidiano. Gesù gli offre la sua vita e ogni parola della preghiera potrà essere compiuta dal Padre. La vita che Gesù offre al Padre non è solo la sua personale vita. Al Padre  offre anche la vita di tutto il suo corpo che è la Chiesa. L’offerta che Cristo Gesù fa del suo corpo che è la Chiesa, deve divenire offerta personale di ogni singolo membro del corpo di Cristo. Ogni cristiano che offre al Padre la sua vita, in Cristo e nello Spirito Santo, dona al Padre la possibilità perché Lui compia la Parola della nostra preghiera. Preghiera e dono della vita devono essere una cosa sola, come una cosa sola solo state in Cristo Gesù. Ecco allora la forza di questa preghiera: la nostra vita offerta al Padre, in Cristo e nello Spirito Santo. Se la nostra vita non viene offerta, allo stesso modo che Cristo ha offerto la sua vita, questa preghiera mai si potrà compiere. Ecco la vera nuova alleanza: noi diamo al Padre in Cristo per lo Spirito Santo la nostra vita, Lui ci dona in Cristo per lo Spirito Santo la sua vita. La preghiera del Padre nostro è ininterrotta celebrazione della Nuova Alleanza stipulata nel sangue di Cristo e rinnovata con il nostro sangue e la nostra vita. / Madre di Cristo, Donna interamente consacrata a Dio, aiutaci. Vogliamo rendere sempre efficace la preghiera del Padre nostro. Tu ci aiuterai a dare a Dio tutta la nostra vita sul tuo esempio e sul modello di Cristo Gesù, e per questo dono il Padre nostro ci farà dono della sua vita, in Cristo per lo Spirito Santo. Si compirà per la nostra offerta la preghiera del Padre nostro. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
