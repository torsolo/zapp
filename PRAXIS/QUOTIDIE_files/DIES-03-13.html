<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>DIES-03-13</h1>-->
<h1>DIES-03-13</h1>

<h5>Oremus</h5>

<p>
<ul>
<li>"O Maria Maddalena, tu hai incontrato nel giardino il tuo amatissimo Gesù, e hai annunciato agli apostoli la notizia della sua risurrezione. O tu, apostolo degli apostoli, guidaci fino alle gioie delle feste pasquali", poiché il peccato ti aveva lacerato e l'amore ti ha guarito, tu, colpevole di tante prostituzioni come un tempo Israele, diventi la sposa dell'Agnello immacolato. Poiché la sua venuta è più certa di quella dell'aurora, guidaci fino al mattino di Pasqua nel giardino dell'intimità ritrovata, nell'alba odorosa del profumo dell'offerta.</li>
</ul>
</p>

<p>
<ul>
<li>Gesù, vieni, ho i piedi sporchi. Per me fatti servo, versa l'acqua nel bacile; vieni, lavami i piedi. Lo so, è temerario quel che ti dico, ma temo la minaccia delle tue parole: «Se non ti laverò, non avrai parte con me». Lavami dunque i piedi, perché abbia parte con te. (Origene)</li>
</ul>
</p>

<p>
<ul>
<li>Madre della Vita / O Maria, Madre di Gesù e Madre nostra, dal tuo grembo è nata la vita del Figlio di Dio, Gesù nostro Salvatore. Aiutaci ad amare e a desiderare la vita. Madre di tenerezza, intercedi perché ogni donna e ogni uomo accolga la vita come dono, la custodisca con cura e la viva nella condivisione e nella solidarietà. Madre dell’Amore, con te imploriamo la luce dello Spirito per le mamme e i papà di oggi: rispettino la vita fin dal suo concepimento e la promuovano con dignità in tutte le sue fasi. Madre della vita, prega per noi, prega con noi. Amen. (Monastero Domenicano - Bergamo)</li>
</ul>
</p>

<p>
<ul>
<li>Se salvare il mondo fosse una cosa facile e semplice, Dio non si sarebbe lasciato inchiodare ad una croce. Penso a questo, Signore, stasera, che sento pesante, per la stanchezza che è dentro di me. Anche tu hai provato la stanchezza e il senso di non farcela più. Ti sei messo a sedere, sul pozzo di Sicar, con i piedi stanchi e la gola riarsa. Angosciato, sei caduto a terra a Getsemani, chiedendo aiuto al Padre. Anch’io sono stanco. Stanco di lavorare perché vedo gli altri che non fanno niente. Stanco di annunciare un messaggio che nessuno accetta di vivere. Stanco di servire la gente che poi ti volta le spalle e fa finta di non averti riconosciuto. Stanco di farmi in quattro ed essere sempre interpretato alla rovescia. Non so, o Signore, se tutto questo è segno di quella povertà di cui parlavi sulla montagna quella mattina. Ho udito parlare di “chiesa della diaspora”, di “cammino nell’insicurezza”, di “navigazione a mare aperto”, di “viaggio tra le sabbie del deserto”. Ma dire queste cose è facile: difficile è viverle giorno per giorno. Aiutami, o Signore, a guardare a lungo la notte, così che possa scoprire quanto sono numerose le stelle. A guardare al di là dell’impossibile umano, ove incomincia il tuo possibile. A non aver paura del male che vedo, anche se è tanto. A pensare al bene che esiste, anche se non sempre si vede. Più sono debole e più sono potente, perché quanto più c’è meno posto per me, c’è più posto per te. Dammi una mano, o Signore, perché io possa guardare con speranza i germogli di vita, che ogni giorno si aprono nel mondo. Perché io possa camminare sulle strade di una speranza cristiana, per essere dispensatore della tua parola che salva e redime anche i più delicati sospiri del mondo, che partorisce il suo domani nella sofferenza e nella stanchezza dell’oggi… Amen. (Anonimo)</li>
</ul>
</p>

<h5>Santorale</h5>

<p>
<a href="https://www.santodelgiorno.it/" title="santodelgiorno" class="https">santodelgiorno</a> / <a href="https://it.cathopedia.org/wiki/Calendario_dei_santi" title="cathopedia" class="https">cathopedia</a> / <a href="http://www.santiebeati.it/" title="santiebeati" class="http">santiebeati</a> / <a href="https://it.wikipedia.org/wiki/Calendario_dei_santi" title="wikipedia" class="https">wikipedia</a><br>
13 marzo: santi Macedonio, sacerdote, Patrizia, sua moglie e Modesta, loro figlia, martiri a Nicomedia; san Sabino, martire; santa Cristina, martire; san Pienzo, vescovo di Poitiers; san Leandro, vescovo di Siviglia; sant'Eldrado, abate di Novalesa; san Rodrigo, prete, e Salomone, martiri; sant'Ansovino, vescovo di Camerino; san Pietro II, abate; beato Agnello da Pisa, sacerdote francescano; beata Francesca Tréhet, vergine della Congregazione della Carità e martire.
</p>

<h5>Quotes</h5>

<p>
<ul>
<li>«I rivoli della Mia grazia inondano le anime umili. I superbi sono sempre nell'indigenza e nella miseria, poiché la Mia grazia si allontana da loro e va verso le anime umili» (Diario Faustina, 1602).</li>
<li>Il regno di Dio è un regno di giustizia e di pace, che non ha nessuna parentela con la mollezza e la viltà, e per questo sarà sempre contrastato e perseguitato, incontrerà incomprensioni, lotte, opposizioni. Essere perseguitati per causa della giustizia e della pace è lo stesso che essere perseguitati a causa di Cristo. (Vito Moretti)</li>
<li>Nessuno ha più bisogno di un sorriso di colui che non ha più niente da offrire. (Cina)</li>
<li>Condividiamo spesso il nostro mondo interiore, con la pretesa che una massa di analfabeti sappia leggerlo. (Johann Wolfgang von Goethe)</li>
</ul>
</p>

<h5>Poesia</h5>

<h5>Dixit</h5>

<p>
<a href="https://www.facebook.com/Pensieri-dei-Padri-Dottori-Beati-Santi-e-Mistici-della-Chiesa-640618183082541/" title="Padri" class="https">Padri</a><br>
<ul>
<li>Paolo, osservando in se stesso le ricchezze della sapienza interiore e vedendo che all'esterno egli era corpo corruttibile, disse: «Abbiamo questo tesoro in vasi di creta» (2 Cor 4, 7). Ecco che nel beato Giobbe il vaso di creta sentì all'esterno i colpi e le rotture, ma questo tesoro internamente rimase intatto. Al di fuori si screpolò a causa delle ferite, ma il tesoro della sapienza all'interno rinasceva inesauribilmente, tanto da manifestarsi all'esterno in queste sante espressioni: «Se da Dio accettiamo il bene, perché non dovremmo accettare il male?» (Gb 2, 10). Chiama beni i doni di Dio sia temporali che eterni; mali invece i flagelli presenti, dei quali il Signore dice per bocca del profeta: «Io sono il Signore e non c'è alcun altro; fuori di me non c'è dio. Io formo la luce e creo le tenebre, faccio il bene e provoco la sciagura» (Is 45, 5a. 7). «Io formo la luce e creo le tenebre», perché, mentre con i flagelli si creano all'esterno le tenebre del dolore, si accende all'interno la luce delle grandi esperienze spirituali. «Faccio il bene e provoco la sciagura», perché alla pace con Dio veniamo riportati quando le cose create bene, ma non bene desiderate, si mutano, per noi, in flagelli e sofferenze. Noi entrammo in conflitto con Dio a causa della colpa. È giusto dunque che torniamo in pace con lui per mezzo dei flagelli. Quando infatti ogni cosa creata bene si volge per noi in sofferenza, siamo ricondotti sulla retta via, e l'anima nostra è rigenerata con l'umiltà alla pace del Creatore. Ma nelle parole di Giobbe bisogna osservare attentamente con quanta abilità di ragionamento egli sappia concludere contro le affermazioni di sua moglie, dicendo: «Se da Dio accettiamo il bene, perché non dovremmo accettare il male?». È certamente un grande conforto nelle tribolazioni richiamare alla memoria i benefici del nostro Creatore, mentre si sopportano le avversità. Né ciò che viene dal dolore ci può scoraggiare, se subito richiamiamo alla mente il conforto che i doni ci recano. Per questo è stato scritto: «Nel tempo della prosperità non dimenticare la sventura e nel tempo della sventura non dimenticare il benessere» (cfr. Sir 11, 25). Chiunque gode prosperità, ma nel tempo di essa non ha timore anche dei flagelli, a causa del benessere cade nell'arroganza. Chi invece, oppresso da flagelli, non cerca al tempo stesso di consolarsi con la memoria dei doni ricevuti, è annientato dai sentimenti di sconforto o anche di disperazione. Bisogna dunque unire assieme le due cose, in modo che l'una sia sempre sostenuta dall'altra: il ricordo del bene mitigherà la sofferenza del flagello; la diffidenza circa le gioie terrestri e il timore del flagello freneranno la gioia del dono. L'uomo santo perciò, per alleviare il suo animo oppresso in mezzo alle ferite, nella sofferenza dei flagelli consideri la dolcezza dei doni, e dica: «Se da Dio accettiamo il bene, perché non dovremmo accettare il male?». (Dal «Commento al Libro di Giobbe» di san Gregorio Magno, Papa)</li>
</ul>
</p>

<h5>DengMingDao</h5>

<p>
<sup>072</sup> Scoperta / Afferra gli spiriti della montagna, / lascia che divulghino i loro segreti. / Solo con la forza vi è la scoperta. / Dicono le scritture che le montagne contengono ogni risposta. Generazioni di cercatori sono penetrati nel mondo selvatico incontrando spiriti sia benigni, sia terribili. Sebbene la possibilità di fare una grande scoperta sia sempre accompagnata dalla minaccia della disavventura, dobbiamo tutti recarci alle montagne per cercare le risposte. Queste montagne rappresentano gli aspetti sconosciuti della nostra mente. La meditazione è un processo di scoperta, di lenta esplorazione del modo in cui l'essere umano funziona. Attraversando la vastità di queste terre, possiamo risolvere i problemi della nostra psiche e cercare i tesori sepolti nella nostra anima. Proprio come la vera esplorazione, si tratta di un'impresa accompagnata da pericoli: fallire significa cadere in preda alla follia e all'ossessione; riuscire significa portare alla luce tesori unici al mondo. La gente domanda: «Ma è proprio necessario meditare?» Se desideriamo esplorare le parti più nascoste della nostra mente e capire chi siamo davvero, non esiste metodo migliore. La semplice introspezione non è abbastanza profonda, e la terapia psicologica non ci porterà necessariamente ad affrontare ogni parte di noi. Soltanto la profondità e la solitudine della meditazione possono aiutarci a imparare. E' qui che si celano tesori e scoperte. Per appropriarcene, non dobbiamo fare altro che penetrare nella mente. 
</p>

<h5>InFinemDei</h5>

<p>
"Esulta, trono di fuoco, arca della vita, esulta candelabro che porta il Lume che risplende; Maria riposo di coloro che posseggono la grazia, esulta". Esulta, lume del santuario che porta i sette doni dello Spirito Santo, esulta tu che ti sei abbassata come il pubblicano e che sei stata innalzata nella gloria sino al fianco del tuo Figlio in seno alla santissima Trinità. Concedici la tua umiltà, il tuo umile amore per Cristo che ti attirò a sé, o nuovo carro d'Elia e trono della saggezza eterna.
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
