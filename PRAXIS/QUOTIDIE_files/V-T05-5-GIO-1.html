<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Giovedì della V settimana del Tempo Ordinario.
</p>

<p>
<u>ANTIFONA</u> / Venite: prostrati adoriamo, in ginocchio davanti al Signore che ci ha fatti. È lui il Signore, nostro Dio. (Sal 94,6-7)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Custodisci sempre con paterna bontà la tua famiglia, Signore, e poiché unico fondamento della nostra speranza è la grazia che viene da te aiutaci sempre con la tua protezione. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>La condusse all'uomo. I due saranno un'unica carne</b> / Dal libro della Gènesi (Gen 2,18-25) / Il Signore Dio disse: «Non è bene che l'uomo sia solo: voglio fargli un aiuto che gli corrisponda». Allora il Signore Dio plasmò dal suolo ogni sorta di animali selvatici e tutti gli uccelli del cielo e li condusse all'uomo, per vedere come li avrebbe chiamati: in qualunque modo l'uomo avesse chiamato ognuno degli esseri viventi, quello doveva essere il suo nome. Così l'uomo impose nomi a tutto il bestiame, a tutti gli uccelli del cielo e a tutti gli animali selvatici, ma per l'uomo non trovò un aiuto che gli corrispondesse. Allora il Signore Dio fece scendere un torpore sull'uomo, che si addormentò; gli tolse una delle costole e richiuse la carne al suo posto. Il Signore Dio formò con la costola, che aveva tolta all'uomo, una donna e la condusse all'uomo. Allora l'uomo disse: «Questa volta è osso dalle mie ossa, carne dalla mia carne. La si chiamerà donna, perché dall'uomo è stata tolta». Per questo l'uomo abbandonerà suo padre e sua madre e si unirà a sua moglie, e i due saranno un'unica carne. Ora tutti e due erano nudi, l'uomo e sua moglie, e non provavano vergogna. / Parola di Dio.
</p>

<p>
<u>PSALMUS</u> / (Sal 127) <b>Beato chi teme il Signore</b> / Beato chi teme il Signore e cammina nelle sue vie. Della fatica delle tue mani ti nutrirai, sarai felice e avrai ogni bene. R. / La tua sposa come vite feconda nell'intimità della tua casa; i tuoi figli come virgulti d'ulivo intorno alla tua mensa. R. / Ecco com'è benedetto l'uomo che teme il Signore. Ti benedica il Signore da Sion. Possa tu vedere il bene di Gerusalemme tutti i giorni della tua vita! R.
</p>

<p>
<u>ACCLAMATIO</u> / Alleluia, alleluia / Accogliete con docilità la Parola che è stata piantata in voi e può portarvi alla salvezza. (Gc 1,21b) / Alleluia.
</p>

<p>
<u>VANGELO</u> / <b>I cagnolini sotto la tavola mangiano le briciole dei figli</b> / Dal Vangelo secondo Marco (Mc 7,24-30) / In quel tempo, Gesù andò nella regione di Tiro. Entrato in una casa, non voleva che alcuno lo sapesse, ma non poté restare nascosto. Una donna, la cui figlioletta era posseduta da uno spirito impuro, appena seppe di lui, andò e si gettò ai suoi piedi. Questa donna era di lingua greca e di origine siro-fenicia. Ella lo supplicava di scacciare il demonio da sua figlia. Ed egli le rispondeva: «Lascia prima che si sazino i figli, perché non è bene prendere il pane dei figli e gettarlo ai cagnolini». Ma lei gli replicò: «Signore, anche i cagnolini sotto la tavola mangiano le briciole dei figli». Allora le disse: «Per questa tua parola, va': il demonio è uscito da tua figlia». Tornata a casa sua, trovò la bambina coricata sul letto e il demonio se n'era andato. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Dio Padre vuole che ogni uomo goda dei frutti della redenzione e sia liberato dal male. Consapevoli di questo disegno di amore, diciamo: <b>Liberaci dal male, Signore.</b> / Tu, Signore, hai creato l'uomo e la donna per la gioia dell'unione e la fecondità della famiglia umana: nella tua tenerezza conserva sempre vivo nelle nostre famiglie il dono dell'amore. Preghiamo: / Tu, Signore, hai saputo apprezzare e premiare la fede dei pagani: rendi la nostra società aperta e disponibile a valorizzare il bene, ovunque si trovi. Preghiamo: / Tu, Signore, hai compassione di tutti, specialmente dei più deboli: fà incontrare, a chi è cresciuto senza l'affetto della famiglia, persone serene ed affettuose. Preghiamo: / Tu, Signore, sei la verità che invita a respingere la menzogna e l'idolatria: dona al tuo popolo di individuare, tra le tante proposte, ciò che giova alla vera fede. Preghiamo: / Tu, Signore, sei perdono che invita a continuare la conversione. Non permettere che rimaniamo schiavi del peccato ed esclusi dalle promesse che hai fatto a coloro che ti sono fedeli. Preghiamo: / Perché ci impegniamo a liberare la società dalla pornografia. / Per chi annuncia il vangelo ai pagani. / O Dio, creatore e Padre, che hai voluto rendere l'uomo partecipare della sovrabbondanza della tua vita divina, ascolta la nostra preghiera e fà che le nostre famiglie e comunità siano un riflesso della tua vita trinitaria. Per Cristo nostro Signore. Amen.
</p>

<p>
<u>OFFERTORIO</u> / Signore Dio nostro, il pane e il vino, che hai creato a sostegno della nostra debolezza, diventino per noi sacramento di vita eterna. Per Cristo nostro Signore.
</p>

<p>
<u>COMMUNIO</u> / Ringraziamo il Signore per il suo amore, per le sue meraviglie a favore degli uomini, perché ha saziato un animo assetato, un animo affamato ha ricolmato di bene. (Sal 106,8-9) ♦ Beati quelli che sono nel pianto: saranno consolati. Beati quelli che hanno fame e sete della giustizia: saranno saziati. (Mt 5,5-6)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / O Dio, che ci hai resi partecipi di un solo pane e di un solo calice, fa' che uniti al Cristo in un solo corpo portiamo con gioia frutti di vita eterna per la salvezza del mondo. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / San Beda il Venerabile (ca 673-735) monaco, dottore della Chiesa / Omelie sui Vangeli I, 22; La fede della donna sirofenicia / «Donna, davvero grande è la tua fede! Ti sia fatto come desideri» (Mt 15,28). Sì, la donna sirofenicia possiede una grandissima fede. Pur non conoscendo né gli antichi profeti, né i recenti miracoli del Signore, né i suoi comandamenti né le sue promesse, anzi, respinta da lui, persevera nella sua domanda e non si stanca di bussare alla porta di colui che per fama gli era stato indicato come salvatore. Perciò la sua preghiera viene esaudita in modo visibile e immediato. (...) Quando uno di noi ha la coscienza macchiata dall'egoismo, dalla superbia, dalla vana gloria, dal disprezzo, dall'ira, dalla gelosia o da qualche altra passione, ha proprio, come quella donna di Canaan, «una figlia crudelmente tormentata da un demonio». Che corra dunque a supplicare il Signore affinché egli la guarisca. (...) Che faccia questo con umile sottomissione; che non ritenga se stesso degno di condividere la sorte delle pecore di Israele, cioè delle anime pure, invece che giudichi se stesso indegno delle ricompense del cielo. La disperazione, tuttavia, non lo spinga ad allentare l'insistenza della sua preghiera, ma che il suo cuore abbia una fiducia incrollabile nell'immensa bontà del Signore. Infatti, colui che ha potuto fare dal ladrone un confessore della fede (Lc 23,39), dal persecutore un apostolo (Ac 9), e da pietre dei figli di Abramo (Mt 3,1), è anche capace di trasformare un cagnolino in una pecora di Israele.
</p>

<p>
<u>DIBRUNO-21</u> / Lascia prima che si sazino i figli (Mc 7,24-30) / Sempre il Signore si è lasciato vincere da una fede sapiente, intelligente, che obbliga il Signore a non poter agire se non dalla sapienza e dall’intelligenza che la fede dei suoi amici gli hanno mostrato. Un esempio basterà a convincerci di quanto siano necessarie sapienza e intelligenza quando si deve impetrare una grazia dal Signore. Prima ascoltiamo e poi rifletteremo: “Quegli uomini partirono di là e andarono verso Sòdoma, mentre Abramo stava ancora alla presenza del Signore. Abramo gli si avvicinò e gli disse: «Davvero sterminerai il giusto con l’empio? Forse vi sono cinquanta giusti nella città: davvero li vuoi sopprimere? E non perdonerai a quel luogo per riguardo ai cinquanta giusti che vi si trovano? Lontano da te il far morire il giusto con l’empio, così che il giusto sia trattato come l’empio; lontano da te! Forse il giudice di tutta la terra non praticherà la giustizia?». Rispose il Signore: «Se a Sòdoma troverò cinquanta giusti nell’ambito della città, per riguardo a loro perdonerò a tutto quel luogo». Abramo riprese e disse: «Vedi come ardisco parlare al mio Signore, io che sono polvere e cenere: forse ai cinquanta giusti ne mancheranno cinque; per questi cinque distruggerai tutta la città?». Rispose: «Non la distruggerò, se ve ne troverò quarantacinque». Abramo riprese ancora a parlargli e disse: «Forse là se ne troveranno quaranta». Rispose: «Non lo farò, per riguardo a quei quaranta». Riprese: «Non si adiri il mio Signore, se parlo ancora: forse là se ne troveranno trenta». Rispose: «Non lo farò, se ve ne troverò trenta». Riprese: «Vedi come ardisco parlare al mio Signore! Forse là se ne troveranno venti». Rispose: «Non la distruggerò per riguardo a quei venti». Riprese: «Non si adiri il mio Signore, se parlo ancora una volta sola: forse là se ne troveranno dieci». Rispose: «Non la distruggerò per riguardo a quei dieci»” (Gen 18,22-32). Qual è l’intelligenza di Abramo e quale la sua sapienza? Fare leva sulla verità del suo Dio, che è il Giudice di tutta la terra. A cosa è chiamato un giudice? A condannare il reo e ad assolvere l’innocente. Se Dio distrugge Sodoma facendo perire giusti e peccatori, chi crederà più che il Signore è vero Giudice, Giudice che giudica con purissima verità ogni uomo. I malvagi vanno puniti. I giusti liberati. Abramo chiede di più. Chiede che per i giusti vengano risparmiati i peccatori. Dio accoglie la preghiera saggia e intelligente di Abramo. Lui si rivela vero Giudice. / In quel tempo, Gesù andò nella regione di Tiro. Entrato in una casa, non voleva che alcuno lo sapesse, ma non poté restare nascosto. Una donna, la cui figlioletta era posseduta da uno spirito impuro, appena seppe di lui, andò e si gettò ai suoi piedi. Questa donna era di lingua greca e di origine siro-fenicia. Ella lo supplicava di scacciare il demonio da sua figlia. Ed egli le rispondeva: «Lascia prima che si sazino i figli, perché non è bene prendere il pane dei figli e gettarlo ai cagnolini». Ma lei gli replicò: «Signore, anche i cagnolini sotto la tavola mangiano le briciole dei figli». Allora le disse: «Per questa tua parola, va’: il demonio è uscito da tua figlia». Tornata a casa sua, trovò la bambina coricata sul letto e il demonio se n’era andato. / Gesù dice alla donna che lei non ha alcun diritto perché lei non è figlia. Il pane è dei figli. Non è dei cagnolini. La donna accoglie questa Parola di Gesù. È vero. Gesù non sta dicendo falsità. Non si sta creando una sua particolare legge perché non faccia il miracolo chiesto. Dimentica però una cosa: presso gli uomini è legge che i cagnolini si nutrano delle briciole che cadono dalla mensa dei loro padroni. Anzi spesso il padrone fa cadere lui delle briciole perché i cagnolini possano nutrirsi. Questa è la legge presso gli uomini. Ora Dio mai potrà essere meno giusto degli uomini e di conseguenza neanche Cristo Gesù, che parla e agisce in nome del Padre suo. Anche lui non solo deve lasciare che le briciole siano dei cagnolini, lui stesso può, per compassione e amore, far cadere volutamente dalla tavola qualche briciola. Dinanzi a tanta sapienza e intelligenza, Cristo Gesù si arrende. Non può non concedere il miracolo. Se non lo concedesse sarebbe ingiusto. Ma noi sappiamo che il Signore è divina, eterna, somma giustizia. Il miracolo è subito accordato per la fede della donna, fede saggia, intelligente, vera. Questa fede il Signore chiede a tutti i suoi adoratori. / Madre della Redenzione, Angeli, Santi, fateci di fede vera, pura, intelligente, sapiente. 
</p>

<p>
<u>SILVESTRINI-21</u> / Il disegno di Dio. Gesù si rivela l'inviato a raccogliere tutti i figli di Dio, anche i pagani, ovunque si trovino, a raccoglierli in un solo ovile, sotto lui, il solo pastore. È aperto a tutti e vuole accogliere tutti. Tutte le cose genuinamente umane trovano eco nel suo cuore. È nostro fermo dovere di imitarlo in questo compito, fino a che tutti non entreremo a godere la pace che ci ha promesso. Si tratta di aderire al disegno di Dio per costruire le realtà nuove, inaugurate da Cristo. La prima lettura oggi ci suggerisce l'ambito nel quale è particolarmente necessario intervenire perché sia rispettato il piano di Dio e riportata così, alla sua origine la famiglia e in particolare l'amore coniugale. Dio voglia aiutarci a costruire la famiglia secondo i suoi piani, ma occorre che ci sia da parte nostra la vera collaborazione, e, forse la volontà di farlo, qualche volta contro la mentalità del mondo.
</p>

<p>
<u>LOYOLA-21</u> / C’è una donna, estranea e straniera. Non è dei nostri secondo Israele. Ma è una donna anche lei, come quelle di Israele. L’esperienza di sua figlia modifica qualcosa in lei. Quella sofferenza è la prova attraverso la quale il suo cammino interiore matura. Questo capita anche a noi. Finché non siamo messi alla prova, tendiamo a vegetare nel nostro stato. Abbiamo tanti appigli. Non maturiamo. Quando siamo finalmente senza più certezze e appigli, allora siamo spinti a muoverci. E quel muoversi non è meno vero solo perché è nato in risposta a un evento. La bontà dell’albero si vede dai frutti, non dalle radici, anche se le buone radici fanno la salute dell’albero. Come la donna, anche Gesù cambia. Cambia incontrando questa donna. In principio si tiene fermo sulla sua missione, ha ben chiaro cos’ha da fare e a chi è rivolto il suo operare. Eppure in quell’incontro prende coscienza del fatto che anche quella donna è destinataria della sua salvezza. Gesù che cambia idea! Fosse stato coerente, irremovibile, avrebbe allontanato la donna. La sua non è una questione di principio. Gesù vive costantemente il suo rapporto con il Padre. È attraverso quel rapporto che si raffinano il suo essere e il suo agire. Questo rapporto prevede umiltà e libertà. Così Gesù anche a noi propone di essere: umili per non essere irremovibili ma rimetterci continuamente in discussione; liberi per poter cambiare idea, non dimenticandoci a cosa siamo chiamati. / Quali sono i principi ai quali non potresti rinunciare per nulla al mondo? Da dove nascono? Cosa accadrebbe se quei principi, quei capisaldi della tua vita, vacillassero? In che occasioni hai modo di curare il tuo rapporto con Dio, per rimettere in prospettiva le tue decisioni? (Ettore Di Micco)
</p>

<p>
<u>LettureBose</u> / Ha mostrato agli uomini come patire / Il Signore e Salvatore nostro Gesù Cristo ha sopportato mali ben peggiori di quelli [che abbiamo esposto] per mostrare agli uomini come patire. Maltrattato, sopportava; oltraggiato, non rispondeva; soffrendo non si adirava (1Pt 2,23), ma offriva la sua schiena ai flagelli, le sue guance agli schiaffi, non distoglieva il volto dagli sputi (Is 50,6). Alla fine volle essere condotto alla morte, in obbedienza al volere di Dio, perché osservassimo in lui l'immagine di ogni virtù e quella dell'immortalità. Se ciascuno di noi si conformasse a questi esempi, sicuramente calpesteremmo i serpenti e le vipere e tutte le potenze del nemico (Lc 10). Così anche Paolo, sul modello del Signore, ci esortava dicendo: Siate miei imitatori come io lo sono di Cristo (1Cor 11,1). Per questa ragione prevalse sull'intera schiera del diavolo, nostro avversario. Infatti lasciò scritto: Sono persuaso che né morte, né vita, né angeli, né dominazioni, né le cose presenti, né le future, né potenze, né altezza, né profondità, né altra creatura, potrà separarmi dall'amore di Dio che è in Cristo Gesù (Rm 8,38-39). Il nemico, infatti, combatte con le tentazioni e gli affanni, cercando in tutte le maniere di sterminarci. Ma l'uomo, che per amore di Cristo si confronta con queste cose, finché oppone all'ira la benevolenza, all'offesa l'umiltà, alla malvagità la virtù, ne esce vincitore e potrà dire: Tutto posso in Cristo che mi dà la forza (Fil 4,13), e: Così saremo vincitori mediante Cristo che ci ha amato (Rm 8,37). Questa è la grazia del Signore, questo è l'insegnamento del Signore agli uomini. Lui stesso soffrì per procurare l'immortalità all'uomo che ha sofferto per lui, discese per sollevarci in alto, accettò l'esperienza della nascita affinché amassimo colui che non è soggetto a nascita, scese nella corruzione per rivestire di incorruttibilità ciò che è corruttibile; divenne debole per noi affinché risorgessimo forti; venne verso la morte per donarci l'immortalità e restituire i morti alla vita. Insomma, si fece uomo perché noi mortali avessimo la vita e la morte non dominasse su di noi. La morte, dico, non ci dominerà; così annuncia la parola dell'Apostolo. (Atanasio di Alessandria, Lettere festali 10,7-8) 
</p>

<p>
<u>FEGF1</u> / Omelia «Cristo sia annunziato», La preghiera umile e insistente San Giovanni Crisostomo nel quarto secolo / Una donna Cananèa, si avvicinò a Gesù e si mise a supplicarlo a gran voce per sua figlia posseduta da uno spirito immondo… Che altro era questa donna, straniera, barbara, senza alcun legame con la comunità ebraica, se non una cagna indegna di ottenere ciò che domandava ? «Non è bene, dice Gesù, prendere il pane dei figli e gettarlo ai cagnolini». Eppure la sua perseveranza le ha meritato di essere esaudita. Colei che era considerata non più di una cagna, è stata innalzata da Gesù alla dignità dei figli; anzi egli l’ha colmata di elogi. Le disse, mentre la congedava: «Donna, davvero grande è la tua fede ! Ti sia fatto come desideri» (Mt 15, 28). Quando udiamo Cristo dire: «La tua fede è grande», non dobbiamo cercare altrove altre prove della grandezza di animo di questa donna. Vedi come lei ha cancellato la sua indegnità con la sua perseveranza. Inoltre, nota che otteniamo di più dal Signore con la nostra preghiera che con la preghiera degli altri.
</p>

<p>
<u>FEGF2</u> / «Grande è la tua fede; ti sia fatto come desideri»  San Beda il Venerabile nell’ottavo secolo / Il Vangelo ci mostra quanto sia grande la fede, la pazienza, la perseveranza e l’umiltà della Cananèa…Questa donna era dotata di una pazienza proprio non comune. Alla sua prima richiesta, il Signore non risponde nemmeno con una parola. Nonostante ciò, lungi dallo smettere un istante di pregarlo, implora con un’insistenza accresciuta il soccorso della sua bontà… Vedendo l’ardore della nostra fede e la tenacia della nostra perseveranza, il Signore finirà per avere pietà di noi e ci darà ciò che desideriamo. La figlia della Cananèa era «tormentata da un demonio». Cacciata l’agitazione cattiva dei nostri pensieri e sciolti i nodi dei nostri peccati, ritroveremo la serenità dello spirito e la possibilità di agire correttamente… Se, come la Cananèa, persevereremo nella preghiera, con una fermezza incrollabile, la grazia del nostro Creatore ci sarà presente; essa correggerà tutti i nostri errori, santificherà quanto è impuro, placherà ogni agitazione. Infatti il Signore è fedele e giusto. Egli ci perdonerà i nostri peccati e ci purificherà da ogni macchia, se grideremo verso di lui con la voce attenta del nostro cuore.
</p>

<p>
<u>RobertoPasolini</u> / Briciole / Il volto del Signore, così come appare in prima battuta nel vangelo di oggi, sembra contraddire l’immagine del Dio della Genesi, un creatore così attento e premuroso da accorgersi della solitudine dell’uomo e attivarsi per risolverla. Al contrario, il Signore Gesù si mostra addirittura sordo — per non dire insensibile — alle suppliche di una donna che, superati gli sbarramenti protettivi, si getta ai suoi piedi e lo prega per la sua figlioletta tormentata da uno spirito impuro. Di fronte alle sue insistenti invocazioni di aiuto, Gesù risponde: «Lascia prima che si sazino i figli, perché non è bene prendere il pane dei figli e gettarlo ai cagnolini» (Mc 7,26-27). In realtà, nemmeno il Creatore appare capace di offrire immediatamente all’uomo, provato dall’esperienza della solitudine, tutto ciò di cui necessita. Il primo tentativo di condurre all’uomo un sostegno proporzionato alla statura del suo bisogno, infatti, non estingue la sua radicale solitudine. L’uomo si rapporta con animali e uccelli, ma non trova ancora ciò che sta cercando: «Così l’uomo impose nomi a tutto il bestiame, a tutti gli uccelli del cielo e a tutti gli animali selvatici, ma per l’uomo non trovò un aiuto che gli corrispondesse» (Gen 2,20). Allora il Signore dà fondo alle sue energie e corregge, ancora una volta, il suo disegno d’amore, affinché la vita dell’uomo possa dirsi e sentirsi completa. Nel sonno regala all’uomo il mistero della donna, dando origine a quella fondamentale e simbolica differenza che è il maschile e il femminile: «Questa volta è osso dalle mie ossa, carne dalla mia carne. La si chiamerà donna, perché dall’uomo è stata tolta» (Gen 2,23). Anche le maniere scorbutiche e ruvide del Maestro non ottengono l’effetto di risolvere subito la grave afflizione della donna «la cui figlioletta era posseduta da uno spirito impuro» (Mc 7,25). Tuttavia, in seconda battuta, conducono la donna a saper formulare con la voce e con il cuore un’esclamazione che porta a compimento lo stesso sospiro di Adamo nel giardino di Eden. Paragonandosi a un cagnolino, e considerando briciole ciò di cui è alla ricerca, la donna non intende affatto esprimere un sentimento di rassegnazione, ma si rivela piena di fiducia nei confronti di chi è stato riconosciuto dalla sua sensibilità come alleato degno di fiducia, «un aiuto che gli corrispondesse» (Gen 2,20). Infatti la sua esclamazione è tutta pervasa da una dolce e ardente speranza, che nulla può turbare: «Signore, anche i cagnolini sotto la tavola mangiano le briciole dei figli» (Mc 7,28). Dio non ha creato un mondo privo del bisogno che ci fa cercare e chiedere tutto l’aiuto che ci «corrisponda» (Gen 2,18), e guida la storia senza rispondere immediatamente a tutte le nostre richieste, ma ci fa attendere «prima» (Mc 7,27) di farci la grazia che realmente ci occorre. Il suo amore per noi è così bello e sicuro da lasciarci spesso nella fatica di dover prolungare le vie della ricerca e i tempi dell’attesa. Eppure, nei suoi silenzi e nella sua apparente insensibilità ai nostri fondamentali bisogni, noi dobbiamo saper ascoltare sempre una parola di vita, che vuole approfondire i termini dell’alleanza, facendoci diventare figli convinti e contenti, colmi di dolce speranza nella sua provvidenza. In fondo, sembrano dirci le letture di oggi, spesso è sufficiente un breve «torpore» — nel quale anche le paure possono assopirsi — per poi poter ricevere quella briciola di riconoscimento che ci può far sentire come «cagnolini» che scodinzolano felici, come esseri «nudi» che non devono provare alcuna «vergogna» (Gen 2,25). Anzi, che tutto possono sperare da quel Dio che ama dare cose buone ai suoi figli, persino nel sonno (cf. Sal 127,2): «Tornata a casa sua, trovò la bambina coricata sul letto e il demonio se n’era andato» (Mc 7,30).
</p>

<p>
<u>LuigiMariaEpicoco</u> / Vincere restando /  “Entrato in una casa, voleva che nessuno lo sapesse, ma non potè restare nascosto”. C’è qualcosa che sembra più grande anche della volontà di Gesù: l’impossibilità a nascondere la Sua luce. E questo credo che sia dovuto per la definizione stessa di Dio. Se Dio è infinito allora è sempre difficile trovare un contenitore che possa contenere l’incontenibile. Viene da se allora che nessuna situazione dove Lui è presente riesce ad arginarlo fino al punto da occultarlo. Ciò lo si vede soprattutto nell’esperienza di tanti santi. La piccola Bernadette Soubirous non era forse l’ultima delle bambine di quello sconosciuto borgo di case di Lourdes? Eppure la più povera, la più ignorante, la più sconosciuta bambina, vissuta in uno sconosciuto borgo dei Pirenei è diventata la protagonista di una storia che è stato impossibile contenere, arginare, tenere nascosta. Non si può tenere nascosto Dio lì dove Egli si manifesta. Ecco perché Gesù è costantemente disobbedito nella sua indicazione di non dire a nessuno di Lui. Ma ciò che il Vangelo di oggi indica in maniera così chiara, riguarda la vicenda di una mamma straniera, fuori dai circuiti di Israele, che cerca in tutti i modi di farsi ascoltare ed esaudire da Gesù. La reazione però che ha Gesù è inspiegabilmente dura e a tratti offensiva: «Lascia prima che si sfamino i figli; non è bene prendere il pane dei figli e gettarlo ai cagnolini». La prova a cui è sottoposta questa donna è tremenda. È la stessa prova a cui a volte siamo sottoposti nella nostra vita di fede quando abbiamo la sensazione di essere rigettati, indegni, scacciati. Ciò che solitamente facciamo davanti a questo tipo di sensazioni è andare via. Questa donna invece ci indica una via d’uscita segreta: “Ma essa replicò: «Sì, Signore, ma anche i cagnolini sotto la tavola mangiano delle briciole dei figli». Allora le disse: «Per questa tua parola va', il demonio è uscito da tua figlia». Tornata a casa, trovò la bambina coricata sul letto e il demonio se n'era andato”. Nella vita spirituale si vince se si resta.
</p>

<p>
<u>MichaelDavideSemeraro</u> / Briciole / Ogni volta che il Signore Gesù opera un miracolo di guarigione non possiamo non chiederci che tipo di malattia e che tipo di sofferenza ancora più grande richieda il suo intervento di Medico. La finale del testo odierno dice chiaramente che questa donna «Tornata a casa sua, trovò la bambina coricata sul letto e il demonio se n’era andato» (Mc 7,30). Si potrebbe così concludere che finalmente questa bambina ha potuto riposare ormai liberata da questo «demonio» che forse da lungo tempo impediva a questa «figlioletta» (7,25) di trovare riposo. Siamo profondamente colpiti dalla forza e dalla decisione con cui questa madre intercede insistentemente perché il Signore guarisca e liberi sua figlia. Si comporta in modo sfacciato e per certi aspetti senza nessuna «vergogna» (Gn 2,25) davanti al Signore Gesù che, invece, da parte sua cerca di «restare nascosto» (Mc 7,24). Questa donna «siro-fenicia» non si arrende e non si lascia nemmeno intimidire dalla risposta del Signore, che suona affatto gentile e in cui si rispecchia il disprezzo abituale che gli Israeliti hanno verso gli “altri”, che considerano come “cani” e che Gesù, da parte sua, addolcisce in «cagnolini» (7,27). La risposta di questa donna è talmente forte e intensa da meritare l’elogio, l’ammirazione e la risposta operativa del Signore Gesù: «Signore, anche i cagnolini sotto la tavola mangiano le briciole dei figli» (Mc 7,28). In questo senso la prima lettura, tratta dal libro della Genesi e che riguarda proprio la creazione della donna accanto all’uomo con quella che potremmo definire l’invenzione del loro mutuo donarsi nell’amore, è fortemente significativa. Infatti, la creazione della donna segue quella degli animali, per cercare in tutti i modi di dare una risposta a una presa di coscienza da parte di Dio stesso che dice tra sé: «Non è bene che l’uomo sia solo» (Gn 2,18). Questa parola del Signore è di una forza travolgente poiché ci fa contemplare un Dio pensoso che accetta di portare le conseguenze della sua creazione e il fatto che egli – onnipotente – non può essere sufficiente alla gioia e alla pienezza dell’uomo appena creato. Dal giorno della creazione l’uomo può fare la terribile esperienza di Adamo che «non trovò un aiuto che gli corrispondesse» (2,20). E davanti a questa mancanza Dio, invece di proporsi come tappabuchi, si ripropone come creatore sempre più creativo e inventivo: «fece scendere un torpore sull’uomo, che si addormentò; gli tolse una delle costole e rinchiuse la carne al suo posto» (Gn 2,21). Il Creatore e il Salvatore si assoggettano ai limiti della creazione e si limitano nei confini della mediazione salvifica, ma senza restarne imprigionati. Piuttosto, si dimostrano capaci di andare oltre se stessi per essere fedeli a se stessi e a quella pienezza di dono che è la divina essenza. Questa divina creatività fa nascere l’arte del canto nel primo Adamo e permette alla figlioletta di questa straniera svergognata, dal fatto di essere straniera, di cominciare a poter finalmente dormire in pace e, soprattutto, sognare. Ciò che Dio fece per Adamo, donandogli una creatura che gli «corrispondesse», è ciò che continuamente fa per ciascuno di noi, perché la nostra vita non intristisca accontentandosi delle «briciole» ma conosca la gioia che viene dalla pienezza di vita e dalla gioia di relazioni che siano all’altezza del nostro desiderio.
</p>

<p>
<u>HomilyVoice-21</u> / PRIMA LETTURA / «Non è bene che l’uomo sia solo: voglio fargli un aiuto che gli corrisponda». Nella nostra santissima fede, sia l’uomo che la donna, non si sono fatti da se stessi. Né uno ha fatto l’altra. Né l’altra ha fatto l’uno. Nella nostra santissima fede sia la donna che l’uomo vengono dalla volontà di Dio. Sono opera della sua eterna sapienza, intelligenza, onnipotenza. Sia l’uomo che la donna vengono per creazione dal cuore del Padre, per il Verbo Eterno e per lo Spirito Santo. Nella nostra santissima fede né l’uomo è superiore alla donna, né la donna è superiore all’uomo. Le parole della rivelazione sono luce purissima. Dio disse: «Facciamo l’uomo a nostra immagine, secondo la nostra somiglianza: dòmini sui pesci del mare e sugli uccelli del cielo, sul bestiame, su tutti gli animali selvatici e su tutti i rettili che strisciano sulla terra». E Dio creò l’uomo a sua immagine; a immagine di Dio lo creò:  maschio e femmina li creò. Dio li benedisse e Dio disse loro: «Siate fecondi e moltiplicatevi, riempite la terra e soggiogatela, dominate sui pesci del mare e sugli uccelli del cielo e su ogni essere vivente che striscia sulla terra» (Gen 1,26-28). La differenza è però nel genere ed è differenza costitutiva, essenziale, di natura, immodificabile in eterno. Dio non ha creato due femmine. Non ha creato due maschi. Ha creato un maschio e una femmina. Non ha costituito l’uno superiore all’altra. Anche il creato è stato affidato all’uno e all’altra. Lo ha affidato alla donna come donna, non come uomo. Lo ha affidato all’uomo come uomo non come donna. Solo nell’essere uno maschio e una femmina, si può compiere il duplice fine assegnato loro: Primo fine; Siate fecondi e moltiplicatevi, riempite la terra. Secondo fine: Soggiogatela, dominate sui pesci del mare e sugli uccelli del cielo e su ogni essere vivente che striscia sulla terra. Questi due fini mai si potranno realizzare se il maschio non rimane maschio e se la femmina non rimane femmina. Questo è il progetto di origine. Questo progetto mai si potrà realizzare se si esce dalla volontà di Dio, disobbedendo ai suoi comandi. Oggi così non è. Si vuole abolire ogni differenza nell’anima, nello spirito, nel corpo. La differenza che dona splendore ad ogni essere umano, la si vuole abolire in nome di una uguaglianza creatrice di mostri. Anche nel campo della nostra santissima fede si vuole abolire ogni differenza persino nel corpo di Cristo, che è ben strutturato sulla differenza. Ora voi siete corpo di Cristo e, ognuno secondo la propria parte, sue membra. Alcuni perciò Dio li ha posti nella Chiesa in primo luogo come apostoli, in secondo luogo come profeti, in terzo luogo come maestri; poi ci sono i miracoli, quindi il dono delle guarigioni, di assistere, di governare, di parlare varie lingue. Sono forse tutti apostoli? Tutti profeti? Tutti maestri? Tutti fanno miracoli? Tutti possiedono il dono delle guarigioni? Tutti parlano lingue? Tutti le interpretano? (1Cor 12,27-30). Ed egli ha dato ad alcuni di essere apostoli, ad altri di essere profeti, ad altri ancora di essere evangelisti, ad altri di essere pastori e maestri, per preparare i fratelli a compiere il ministero, allo scopo di edificare il corpo di Cristo, finché arriviamo tutti all’unità della fede e della conoscenza del Figlio di Dio, fino all’uomo perfetto, fino a raggiungere la misura della pienezza di Cristo. Così non saremo più fanciulli in balìa delle onde, trasportati qua e là da qualsiasi vento di dottrina, ingannati dagli uomini con quella astuzia che trascina all’errore. Al contrario, agendo secondo verità nella carità, cerchiamo di crescere in ogni cosa tendendo a lui, che è il capo, Cristo. Da lui tutto il corpo, ben compaginato e connesso, con la collaborazione di ogni giuntura, secondo l’energia propria di ogni membro, cresce in modo da edificare se stesso nella carità (Ef 4,11-16). Oggi si sta sprofondando la Chiesa in un abisso di povertà spirituale. Si sta privando ogni membro dell’energia propria secondo la quale ognuno deve operare. Ognuno invece anche a costo del martirio deve obbedire all’energia propria che gli viene dallo Spirito Santo. La bellezza, la ricchezza, lo splendore, l’utilità della Chiesa per se stessa e per il mondo sta nell’obbedienza di ogni singolo membro allo Spirito Santo. La dignità vera di ogni uomo, ogni donna, ogni membro del corpo di Cristo Gesù sta proprio nella differenza. La bellezza dell’universo è data dalla differenza di ogni essere creato. Se si abolisse la differenza, il creato cesserebbe di esistere in un solo istante. Così dicasi del genere umano e anche del corpo di Cristo: la bellezza e la vita sono date dalla differenza. Si toglie la differenza e si crea una valle di morte, desolazione, devastazione antropologica ed ecclesiale. Se uno dice: “Due uomini o due donne potranno anche sposarsi maschio con maschio e femmina con femmina. Se aggiunge che da questo sposalizio mai nascerà la vita”, tutti gridano alla scandalo. Tutti si stracciano le vesti. Eppure è una verità di natura che non si può negare. Perché il maschio sia padre gli occorre la femmina. Perché la femmina sia madre, le occorre il maschio. È verità di natura che nessuno potrà mai cancellare, abrogare, dichiarare non verità. Ma anche il bambino che nasce è il frutto di una natura maschile e di una natura femminile. La nostra fede per questo confessa che mai potrà esserci vera famiglia se non in una unione stabile tra un essere maschio e un essere femmina. Se due maschi si sposano neanche potrà esistere genitore uno e genitore due. Due maschi non possono essere genitori e neanche due femmine. Se due maschi si sposano tutte e due possono essere padri unendosi con altre donne, mai però madri. Così dicasi anche per due femmine. Possono essere l’una e l’altra madre unendosi con altri uomini. Mai però padri. È questa legge di natura. La legge umana mai potrà cancellare la legge della natura. Un editto dinanzi alla natura è in tutto simile ad una legge che vieta al sole di sorgere o di tramontare. Si può anche scrivere la legge del non tramonto o del non sorgere per il sole, ma il solo segue la legge della sua natura, legge scritta da Dio nel suo essere. L’uomo può anche dichiarare che Dio non esiste. Mai potrà abrogare una sola sua legge da Lui scritta nella nostra natura e nell’universo. La nostra natura e l’universo seguono le loro leggi. Natura e universo mai obbediranno all’uomo. Essi hanno giurato obbedienza eterna solo al loro Creatore, Signore, Dio. / LEGGIAMO Gen 2,18-25 / E il Signore Dio disse: «Non è bene che l’uomo sia solo: voglio fargli un aiuto che gli corrisponda». Allora il Signore Dio plasmò dal suolo ogni sorta di animali selvatici e tutti gli uccelli del cielo e li condusse all’uomo, per vedere come li avrebbe chiamati: in qualunque modo l’uomo avesse chiamato ognuno degli esseri viventi, quello doveva essere il suo nome. Così l’uomo impose nomi a tutto il bestiame, a tutti gli uccelli del cielo e a tutti gli animali selvatici, ma per l’uomo non trovò un aiuto che gli corrispondesse. Allora il Signore Dio fece scendere un torpore sull’uomo, che si addormentò; gli tolse una delle costole e richiuse la carne al suo posto. Il Signore Dio formò con la costola, che aveva tolta all’uomo, una donna e la condusse all’uomo. Allora l’uomo disse: «Questa volta è osso dalle mie ossa, carne dalla mia carne. La si chiamerà donna, perché dall’uomo è stata tolta». Per questo l’uomo lascerà suo padre e sua madre e si unirà a sua moglie, e i due saranno un’unica carne. Ora tutti e due erano nudi, l’uomo e sua moglie, e non provavano vergogna. Cosa vede il Signore dopo aver creato l’uomo, secondo quanto viene narrato in questo secondo capitolo? Vede che l’uomo è solo. Si tratta di una solitudine ontologica. È una solitudine dalla quale mai potrà nascere la vita. Il Signore crea e conduce all’uomo ogni specie di animali e pur avendo costituito l’uomo signore di essi, lui però non trova un aiuto che sia a lui corrispondente. Tutto il mondo animale non colma la sua solitudine ontologica. Ha tutto il mondo anima sotto di sé, ma lui è solo. Il Signore manda un torpore sull’uomo. Gli toglie una costola e con essa forma una donna e la presenta all’uomo. Questa volta la solitudine ontologica è colmata: “Questa è osso dalle mie ossa e carne dalla mia carne. La si chiamerà donna perché dall’uomo è stata tratta”. Dalla carne dell’uomo la donna è stata tolta e dall’uomo separata. Questa separazione dovrà divenire unità ontologica nello sposalizio, nel matrimonio tra un uomo e una donna. Il matrimonio è fatto di unità ontologica, non di volontà. L’unità ontologica deve rispettare la creazione: nella creazione il Signore ha operato la divisione. Nel matrimonio il Signore opera l’unità, la comunione, la creazione della sola carne. Per creazione nella carne separati. Per creazione nella carne uniti. Tutto è per opera del Signore. Ma il Signore separa per natura e unisce per natura solo un uomo e una donna. Due uomini mai saranno uniti per natura, perché mai sono stati separati per natura. Si possono unire per volontà, ma rimanendo sempre nella loro solitudine ontologica. La solitudine ontologica è natura chiusa e imprigionata in se stessa. È natura non aperta alla vita. Ciò che Dio unisce nel matrimonio, nessun uomo, nessuna donna lo potrà separare. Ciò che Dio non unisce, perché per natura non può essere unito, mai il Signore lo potrà unire. Ma se Dio non unisce, non c’è benedizione su quanto l’uomo unisce per volontà e senza la benedizione di Dio l’uomo manca del principio naturale della vita. Senza benedizione di Dio l’uomo vive, ma è come se fosse morto. Questo è un discorso di fede fatto per chi crede e vuole rimanere nella verità della natura così come essa è stata creata da Dio. Chi non crede può agire secondo la sua non fede. Sappia però che la natura mai obbedirà alla sua volontà, ai suoi decreti, alle legge che lui farà volendo imporsi su di essa. La natura conosce un solo Signore: Il suo Creatore. Oggi l’uomo sta sfidando la natura. Pensa di poterla assoggettare alla sua volontà. Pensa di poter scrivere ogni legge pe essa. Di leggi ne può scrivere anche mille al giorno. La natura però non sa leggere le nostri leggi. Lei sa leggere sola la Legge che il Signore suo Creatore ha scritto per essa nella sua sapienza eterna. Quando però l’uomo si accorgerà che le sue leggi sono nulle, sarà troppo tardi. I danni procurati da queste leggi per l’umanità sono di vera catastrofe umanitaria. / LETTURA DEL  <u>VANGELO</u> / «Per questa tua parola, va’: il demonio è uscito da tua figlia». Il Vangelo offerto oggi alla nostra riflessione, meditazione, contemplazione, rivela che ogni relazione con il nostro Dio e Signore è una lotta che dovrà avere fine solo quando saremo stati da Lui esauditi. La lotta che oggi viene a noi insegnata è della fede che deve vincere sull’amore e dell’amore che deve vincere sulla fede. Vincerà chi avrà offerto le ragioni migliori. Sapienza, razionalità, intelligenza, capacità di argomentare e di dedurre, sono armi indispensabili in questa lotta per la vittoria della fede sull’amore e dell’amore sulla fede. Questo altro non significa che l’uomo deve sempre pregare da uomo, da uomo secondo la sua natura trasformata dallo Spirito Santo in natura spirituale e quindi sapiente, intelligente, capace di grandi argomentazioni e deduzioni. Tutto l’uomo deve entrare nella sua preghiera: cuore, mente, volontà, anima, spirito, corpo. Nessuna cellula del corpo, dell’anima, dello spirito deve essere esclusa dalla preghiera. Ecco cosa la Scrittura rivela sia di Giacobbe che di Paolo e anche di Cristo Gesù. Giacobbe disse: «Dio del mio padre Abramo e Dio del mio padre Isacco, Signore, che mi hai detto: “Ritorna nella tua terra e tra la tua parentela, e io ti farò del bene”, io sono indegno di tutta la bontà e di tutta la fedeltà che hai usato verso il tuo servo. Con il mio solo bastone avevo passato questo Giordano e ora sono arrivato al punto di formare due accampamenti. Salvami dalla mano di mio fratello, dalla mano di Esaù, perché io ho paura di lui: che egli non arrivi e colpisca me e, senza riguardi, madri e bambini! Eppure tu hai detto: “Ti farò del bene e renderò la tua discendenza tanto numerosa come la sabbia del mare, che non si può contare”». Giacobbe rimase in quel luogo a passare la notte. Durante quella notte egli si alzò, prese le due mogli, le due schiave, i suoi undici bambini e passò il guado dello Iabbok. Li prese, fece loro passare il torrente e portò di là anche tutti i suoi averi. Giacobbe rimase solo e un uomo lottò con lui fino allo spuntare dell’aurora. Vedendo che non riusciva a vincerlo, lo colpì all’articolazione del femore e l’articolazione del femore di Giacobbe si slogò, mentre continuava a lottare con lui. Quello disse: «Lasciami andare, perché è spuntata l’aurora». Giacobbe rispose: «Non ti lascerò, se non mi avrai benedetto!». Gli domandò: «Come ti chiami?». Rispose: «Giacobbe». Riprese: «Non ti chiamerai più Giacobbe, ma Israele, perché hai combattuto con Dio e con gli uomini e hai vinto!». Giacobbe allora gli chiese: «Svelami il tuo nome». Gli rispose: «Perché mi chiedi il nome?». E qui lo benedisse. Allora Giacobbe chiamò quel luogo Penuèl: «Davvero – disse – ho visto Dio faccia a faccia, eppure la mia vita è rimasta salva». Spuntava il sole, quando Giacobbe passò Penuèl e zoppicava all’anca (Gen 32,10-32). Fratelli, per il Signore nostro Gesù Cristo e l’amore dello Spirito, vi raccomando: lottate con me nelle preghiere che rivolgete a Dio, perché io sia liberato dagli infedeli della Giudea e il mio servizio a Gerusalemme sia bene accetto ai santi (Rm 15,30-31). Uscì e andò, come al solito, al monte degli Ulivi; anche i discepoli lo seguirono. Giunto sul luogo, disse loro: «Pregate, per non entrare in tentazione». Poi si allontanò da loro circa un tiro di sasso, cadde in ginocchio e pregava dicendo: «Padre, se vuoi, allontana da me questo calice! Tuttavia non sia fatta la mia, ma la tua volontà». Gli apparve allora un angelo dal cielo per confortarlo. Entrato nella lotta, pregava più intensamente, e il suo sudore diventò come gocce di sangue che cadono a terra. Poi, rialzatosi dalla preghiera, andò dai discepoli e li trovò che dormivano per la tristezza. E disse loro: «Perché dormite? Alzatevi e pregate, per non entrare in tentazione» (Lc 22,39-46). Gesù è la fede, l’obbedienza al Padre fino alla morte e alla morte di croce. La donna cananea invece è l’amore, anche per essa l’amore è fino alla morte e alla morte di croce. Questo amore dovrà vincere sulla fede di Cristo Gesù. Come questo sarà possibile? Offrendo a Cristo Gesù le ragioni di sapienza, intelligenza, storia, che lo salvino nella sua fede e nella sua obbedienza, anzi che giustifichino e elevino la sua fede e la sua obbedienza. Gesù ha un comando ricevuto dal Padre: dare il pane della grazia ai figli, non ai cagnolini. La donna essendo una straniera, non appartenente cioè alla discendenza di Abramo, è posta sullo stesso piano dei cagnolini. Ecco ora la sapienza, la saggezza, l’intelligenza, la grande razionalità della donna con le quali argomenta, deduce e trova le ragioni che dicono che Gesù non solo può fare il miracolo, è anche obbligato a farlo. In ogni casa di questo mondo c’è una legge che sempre viene osservata. Il pane è per i figli. Le briciole che cadono dalla mensa del padrone sono per i cagnolini. Non solo. Spesso sia il padrone che i figli gettano ai cagnolini qualche briciola perché anche essi si sfamino. Questa è la legge del pane, dei figli, delle briciole, dei cagnolini. Cosa chiede la donna a Gesù? Che applichi questa legge. Non trasgredisce il comando del Padre. Anzi lo vivrà con sapienza e intelligenza. In più compirà una grandissima opera di amore. Dinanzi a queste ragioni a Gesù non resta che arrendersi. Lui non solo può compiere il miracolo. È obbligato a compierlo. Se non lo compisse, sarebbe persona senza intelligenza, senza razionalità, senza sapienza. Agirebbe. ma non da vero uomo. Ora ad ogni uomo è chiesto di agire da vero uomo. Gesù si arrende e concede il miracolo: “Per questa tua Parola va’. Il demonio è uscito da lei”. / LEGGIAMO IL TESTO DI Mc 7,24-30 / Partito di là, andò nella regione di Tiro. Entrato in una casa, non voleva che alcuno lo sapesse, ma non poté restare nascosto. Una donna, la cui figlioletta era posseduta da uno spirito impuro, appena seppe di lui, andò e si gettò ai suoi piedi. Questa donna era di lingua greca e di origine siro-fenicia. Ella lo supplicava di scacciare il demonio da sua figlia. Ed egli le rispondeva: «Lascia prima che si sazino i figli, perché non è bene prendere il pane dei figli e gettarlo ai cagnolini». Ma lei gli replicò: «Signore, anche i cagnolini sotto la tavola mangiano le briciole dei figli». Allora le disse: «Per questa tua parola, va’: il demonio è uscito da tua figlia». Tornata a casa sua, trovò la bambina coricata sul letto e il demonio se n’era andato. Abramo vince il Signore attestandogli che se Lui è giudice giusto non può far morire l’empio e chi empio non è. Non sarebbe giudice giusto. Abramo gli si avvicinò e gli disse: «Davvero sterminerai il giusto con l’empio? Forse vi sono cinquanta giusti nella città: davvero li vuoi sopprimere? E non perdonerai a quel luogo per riguardo ai cinquanta giusti che vi si trovano? Lontano da te il far morire il giusto con l’empio, così che il giusto sia trattato come l’empio; lontano da te! Forse il giudice di tutta la terra non praticherà la giustizia?». Rispose il Signore: «Se a Sòdoma troverò cinquanta giusti nell’ambito della città, per riguardo a loro perdonerò a tutto quel luogo». Riprese: «Non si adiri il mio Signore, se parlo ancora una volta sola: forse là se ne troveranno dieci». Rispose: «Non la distruggerò per riguardo a quei dieci» (Gen 18,23-32). Mosè vince il Signore mettendolo dinanzi alla sua promessa fatta ad Abramo. Nessuno potrà mai credere in un Dio che non mantiene la sua Parola. Mosè allora supplicò il Signore, suo Dio, e disse: «Perché, Signore, si accenderà la tua ira contro il tuo popolo, che hai fatto uscire dalla terra d’Egitto con grande forza e con mano potente? Perché dovranno dire gli Egiziani: “Con malizia li ha fatti uscire, per farli perire tra le montagne e farli sparire dalla terra”? Desisti dall’ardore della tua ira e abbandona il proposito di fare del male al tuo popolo. Ricòrdati di Abramo, di Isacco, di Israele, tuoi servi, ai quali hai giurato per te stesso e hai detto: “Renderò la vostra posterità numerosa come le stelle del cielo, e tutta questa terra, di cui ho parlato, la darò ai tuoi discendenti e la possederanno per sempre”». Il Signore si pentì del male che aveva minacciato di fare al suo popolo (Es 32,11-14). Il Signore sempre parla all’uomo dalla verità di Dio e dalla verità dell’uomo. Vuole che anche l’uomo parli a Lui dalla verità dell’uomo e dalla verità di Dio. Quando però l’uomo è nel peccato giace in una grande falsità della sua anima, del suo corpo, del suo spirito. Non può parlare a Dio né dalla verità di Dio e neanche dalla verità dell’uomo. La sua preghiera è vana. Prima deve entrare nella verità dell’uomo e di Dio, poi potrà elevare la sua preghiera e di certo la sua preghiera sarà esaudita. La donna parla a Gesù dalla verità del suo amore e dalla verità della fede e dell’obbedienza di Cristo Gesù. Non solo manifesta a Gesù il suo amore. Gli dona anche le ragioni che obbligano Gesù ad agire in pienezza di verità e di fede, di obbedienza e di sottomissione alla volontà del Padre. Dobbiamo imparare a pregare. Da dove inizia questa scuola? Dall’entrare noi nella pienezza della nostra verità e nella pienezza della verità di Cristo Gesù. Madre di Dio, donna dalla purissima verità, perché tutta colma di Spirito Santo, fa’ che sempre preghiamo dal tuo cuore, secondo verità e giustizia. Aiutaci a farci verità nella tua verità. Tu ti potrai fare nostra voce e nostro cuore e per la tua intercessione, il Signore ascolterà la nostra preghiera. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
