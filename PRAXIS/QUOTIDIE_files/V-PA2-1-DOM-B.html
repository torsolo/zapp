<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> II Domenica di Pasqua "In Albis" o della Divina Misericordia / Dio realizzerà il suo più grande desiderio, renderà l’uomo felice se egli lo vorrà, se risponderà “sì” al Padre che gli offre la gioia, a Cristo che gli porta la salvezza, allo Spirito Santo che gli serve da guida. Dio non impone il suo amore agli uomini. Egli attende che l’uomo stesso faccia un passo in avanti. Dio salva chi si apre a lui per mezzo della fede, della speranza e dell’amore. Dio si avvicina, e anche l’uomo deve avvicinarsi a lui. Allora Dio e l’uomo si incontrano sullo stesso cammino, in Cristo, nella sua Chiesa. Cristo è il solo Intercessore e Sacerdote Supremo. In Cristo, gli uomini ritornano al Padre. In Cristo il Padre rivela agli uomini l’amore che egli porta loro.
</p>

<p>
<u>ANTIFONA</u> / Come bambini appena nati desiderate il genuino latte spirituale: vi farà crescere verso la salvezza. Alleluia. (1Pt 2,2) ♦ Entrate nella gioia e nella gloria e rendete grazie a Dio, che vi ha chiamato al regno dei cieli. Alleluia. (4Esd 2,36-37, Volg.)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / Dio di eterna misericordia, che ogni anno nella festa di Pasqua ravvivi la fede del tuo popolo santo, accresci in noi la grazia che ci hai donato, perché tutti comprendiamo l’inestimabile ricchezza del Battesimo che ci ha purificati, dello Spirito che ci ha rigenerati, del Sangue che ci ha redenti. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli. ♦ O Padre, che in questo giorno santo ci fai vivere la Pasqua del tuo Figlio, fa’ di noi un cuore solo e un’anima sola, perché lo riconosciamo presente in mezzo a noi e lo testimoniamo vivente nel mondo. Egli è Dio, e vive e regna con te, nell’unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Un cuore solo e un'anima sola</b> / Dagli Atti degli Apostoli (At 4,32-35) / La moltitudine di coloro che erano diventati credenti aveva un cuore solo e un'anima sola e nessuno considerava sua proprietà quello che gli apparteneva, ma fra loro tutto era comune. Con grande forza gli apostoli davano testimonianza della risurrezione del Signore Gesù e tutti godevano di grande favore. Nessuno infatti tra loro era bisognoso, perché quanti possedevano campi o case li vendevano, portavano il ricavato di ciò che era stato venduto e lo deponevano ai piedi degli apostoli; poi veniva distribuito a ciascuno secondo il suo bisogno. / Parola di Dio.
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Sal 117) <b>Rendete grazie al Signore perché è buono: il suo amore è per sempre / Alleluia, alleluia, alleluia</b> / Dica Israele: «Il suo amore è per sempre». Dica la casa di Aronne: «Il suo amore è per sempre». Dicano quelli che temono il Signore: «Il suo amore è per sempre». / La destra del Signore si è innalzata, la destra del Signore ha fatto prodezze. Non morirò, ma resterò in vita e annuncerò le opere del Signore. Il Signore mi ha castigato duramente, ma non mi ha consegnato alla morte. / La pietra scartata dai costruttori è divenuta la pietra d'angolo. Questo è stato fatto dal Signore: una meraviglia ai nostri occhi. Questo è il giorno che ha fatto il Signore: rallegriamoci in esso ed esultiamo! 
</p>

<p>
<u>LETTURA2</u> / <b>Chiunque è stato generato da Dio vince il mondo</b> / Dalla prima lettera di san Giovanni apostolo (1Gv 5,1-6) / Carissimi, chiunque crede che Gesù è il Cristo, è stato generato da Dio; e chi ama colui che ha generato, ama anche chi da lui è stato generato. In questo conosciamo di amare i figli di Dio: quando amiamo Dio e osserviamo i suoi comandamenti. In questo infatti consiste l'amore di Dio, nell'osservare i suoi comandamenti; e i suoi comandamenti non sono gravosi. Chiunque è stato generato da Dio vince il mondo; e questa è la vittoria che ha vinto il mondo: la nostra fede. E chi è che vince il mondo se non chi crede che Gesù è il Figlio di Dio? Egli è colui che è venuto con acqua e sangue, Gesù Cristo; non con l'acqua soltanto, ma con l'acqua e con il sangue. Ed è lo Spirito che dà testimonianza, perché lo Spirito è la verità. / Parola di Dio.
</p>

<p>
<u>ACCLAMATIO</u> / Alleluia, Alleluia. / Perché mi hai veduto, Tommaso, tu hai creduto; beati quelli che non hanno visto e hanno creduto! (Gv 20,29) / Alleluia.
</p>

<p>
<u>VANGELO</u> / <b>Otto giorni dopo venne Gesù</b> / Dal Vangelo secondo  Giovanni (Gv 20,19-31) / La sera di quel giorno, il primo della settimana, mentre erano chiuse le porte del luogo dove si trovavano i discepoli per timore dei Giudei, venne Gesù, stette in mezzo e disse loro: «Pace a voi!». Detto questo, mostrò loro le mani e il fianco. E i discepoli gioirono al vedere il Signore. Gesù disse loro di nuovo: «Pace a voi! Come il Padre ha mandato me, anche io mando voi». Detto questo, soffiò e disse loro: «Ricevete lo Spirito Santo. A coloro a cui perdonerete i peccati, saranno perdonati; a coloro a cui non perdonerete, non saranno perdonati». Tommaso, uno dei Dodici, chiamato Dìdimo, non era con loro quando venne Gesù. Gli dicevano gli altri discepoli: «Abbiamo visto il Signore!». Ma egli disse loro: «Se non vedo nelle sue mani il segno dei chiodi e non metto il mio dito nel segno dei chiodi e non metto la mia mano nel suo fianco, io non credo». Otto giorni dopo i discepoli erano di nuovo in casa e c'era con loro anche Tommaso. Venne Gesù, a porte chiuse, stette in mezzo e disse: «Pace a voi!». Poi disse a Tommaso: «Metti qui il tuo dito e guarda le mie mani; tendi la tua mano e mettila nel mio fianco; e non essere incredulo, ma credente!». Gli rispose Tommaso: «Mio Signore e mio Dio!». Gesù gli disse: «Perché mi hai veduto, tu hai creduto; beati quelli che non hanno visto e hanno creduto!». Gesù, in presenza dei suoi discepoli, fece molti altri segni che non sono stati scritti in questo libro. Ma questi sono stati scritti perché crediate che Gesù è il Cristo, il Figlio di Dio, e perché, credendo, abbiate la vita nel suo nome. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Come la prima comunità cristiana, anche noi riuniti per celebrare l'Eucaristia invochiamo il Signore ricco di misericordia. Preghiamo insieme dicendo: <b>Ascolta, Signore, il tuo popolo.</b> / Per la Chiesa sparsa nel mondo, perché nella diversità di culture e di lingue ritrovi la sua unità attorno al Vangelo e all'unico comandamento dell'amore, preghiamo. / Per le persone che si impegnano per costruire una società basata sulla giustizia, sulla solidarietà e sul rispetto dei più deboli, perché sentano la forza della fede come sostegno nei loro sforzi quotidiani, preghiamo. / Per tutti coloro che a causa di un dolore o di una sofferenza hanno smarrito la propria fede, perché sentano la forza della preghiera delle comunità cristiane al loro fianco che li guida alla riscoperta del volto di Cristo risorto, preghiamo. / Per coloro che si trovano in ristrettezza economica, perché trovino nella società persone capaci di pensare strategie nuove, capaci di superare la crisi nella condivisione e nella solidarietà, preghiamo. / Per tutti coloro che partecipano a questa Eucaristia, perché, passati attraverso il mistero della Pasqua, riconosciamo la presenza del Signore risorto nella nostra comunità radunata nel giorno del Signore, preghiamo. / Signore Gesù, morto e risorto per la nostra salvezza, ascolta la preghiera della tua Chiesa e manifesta ancora a tutti i prodigi del tuo amore. Tu, che vivi e regni nei secoli dei secoli.
</p>

<p>
<u>OFFERTORIO</u> / Accogli, o Signore, i doni del tuo popolo [e di questi nuovi battezzati]: tu che ci hai chiamati alla fede e rigenerati nel Battesimo, guidaci alla beatitudine eterna. Per Cristo nostro Signore.
</p>

<p>
<u>PREFAZIO</u> / <b>Il mistero pasquale</b> / E' veramente cosa buona e giusta, nostro dovere e fonte di salvezza, proclamare sempre la tua gloria, o Signore, e soprattutto esaltarti in questo tempo nel quale Cristo, nostra Pasqua, si è immolato. E' lui il vero Agnello che ha tolto i peccati del mondo, è lui che morendo ha distrutto la morte e risorgendo ha ridato a noi la vita. Per questo mistero, nella pienezza della gioia pasquale, l'umanità esulta su tutta la terra, e con l'assemblea degli angeli e dei santi canta l'inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Metti qui il tuo dito e guarda le mie mani; tendi la tua mano e mettila nel mio fianco, e non essere incredulo, ma credente! Alleluia. (Gv 20,27)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Dio onnipotente, la forza del sacramento pasquale che abbiamo ricevuto sia sempre operante nei nostri cuori. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / 
</p>

<p>
<u>EVANGELIZO2</u> / 
</p>

<p>
<u>EVANGELIZO-21</u> / San Gregorio di Narek (ca 944-ca 1010) monaco e poeta armeno / Il libro di preghiere, n. 33; SC 78 / "Ricevete lo Spirito Santo" Onnipotente, Benefico, Amico degli uomini, Dio di tutti. Creatore degli esseri visibili e invisibili, tu che salvi e sostieni, ti predi cura e dai pace, Spirito potente del Padre (...), condividi lo stesso trono, la stessa gloria, la stessa azione creatrice del Padre. (...) Sei stato intermediario per rivelarci la Trinità delle Personae nell'unità di natura della Divinità; fra queste Persone anche tu sei una di loro, tu l'incomprensibile. (...) Sei stato proclamato Spirito di Dio da Mosè (Gen 1,2): aleggiando sulle acque con protezione avvolgente, temibile, piena di sollecitudine, hai spiegato le ali in segno di cura pietosa in favore di nuovi nati, e con ciò ci hai rivelato il mistero del fonte battesimale. (...) Onnipotente in quanto Signore (cf. Credo), hai creato dal nulla tutte le nature di quanto esiste, tutti gli esseri. Per mezzo tuo sono rinnovati con la risurrezione tutti gli esseri da te creati, nel momento che è l'ultimo giorno della vita quaggiù e il primo della Terra dei viventi. Colui che ha la tua stessa natura, Colui che è consustanziale al Padre, il Figlio primogenito, ti ha obbedito, nella nostra natura, come al Padre suo, unendo la sua volontà alla tua. Ti ha annunciato come vero Dio,  uguale e consustanziale al Padre onnipotente (...) ed ha chiuso la bocca di coloro che ti resistevano, perché erano contro Dio (cf. Mt 12,28), mentre ha perdonato chi era contro di lui. E' il Giusto e l'Immacolato, il Salvatore di tutti, che si è consegnato a causa dei nostri peccati ed è risorto per la nostra giustificazione (Rm 4,25). A lui la gloria per mezzo tuo, e a te la lode col Padre onnipotente, nei secoli dei secoli. Amen.
</p>

<p>
<u>DiBruno1</u> / 
</p>

<p>
<u>DiBruno2</u> / 
</p>

<p>
<u>DIBRUNO-21</u> / Come il Padre ha mandato me (Gv 20,19-31) / Sempre il Padre manda con una obbedienza particolare, personale. Gesù è stato mandato per dare compimento ad ogni Parola, profezia, oracolo, promessa, giuramento fatti dal Padre e che riguardano il Cristo di Dio, il suo Messia.  Ecco quanto rivela il Salmo di Lui e come da Lui viene confermato nel Vangelo secondo Giovanni: “Sacrificio e offerta non gradisci, gli orecchi mi hai aperto, non hai chiesto olocausto né sacrificio per il peccato. Allora ho detto: «Ecco, io vengo. Nel rotolo del libro su di me è scritto di fare la tua volontà: mio Dio, questo io desidero; la tua legge è nel mio intimo». Ho annunciato la tua giustizia nella grande assemblea; vedi: non tengo chiuse le labbra, Signore, tu lo sai. Non ho nascosto la tua giustizia dentro il mio cuore, la tua verità e la tua salvezza ho proclamato. Non ho celato il tuo amore e la tua fedeltà alla grande assemblea” (Sal 40 (39), 7-11). “Intanto i discepoli lo pregavano: «Rabbì, mangia». Ma egli rispose loro: «Io ho da mangiare un cibo che voi non conoscete». E i discepoli si domandavano l’un l’altro: «Qualcuno gli ha forse portato da mangiare?». Gesù disse loro: «Il mio cibo è fare la volontà di colui che mi ha mandato e compiere la sua opera»” (Gv 4,31-34). “Tutto ciò che il Padre mi dà, verrà a me: colui che viene a me, io non lo caccerò fuori, perché sono disceso dal cielo non per fare la mia volontà, ma la volontà di colui che mi ha mandato. E questa è la volontà di colui che mi ha mandato: che io non perda nulla di quanto egli mi ha dato, ma che lo risusciti nell’ultimo giorno. Questa infatti è la volontà del Padre mio: che chiunque vede il Figlio e crede in lui abbia la vita eterna; e io lo risusciterò nell’ultimo giorno” (Gv 6,37-40). Come il Padre manda Cristo Gesù perché dia compimento ad ogni sua volontà, così anche Gesù manda i suoi Apostoli perché diano compimento ad ogni sua volontà, ogni sua Parola. Come Gesù ha obbedito con sapienza, fortezza, conoscenza, intelligenza nello Spirito Santo e sotto sua perenne mozione, così anche dovranno obbedire i suoi Apostoli. Gli Apostolo poi dovranno insegnare ad ogni altro discepolo la stessa obbedienza e docilità alla volontà e Parola di Gesù Signore. / La sera di quel giorno, il primo della settimana, mentre erano chiuse le porte del luogo dove si trovavano i discepoli per timore dei Giudei, venne Gesù, stette in mezzo e disse loro: «Pace a voi!». Detto questo, mostrò loro le mani e il fianco. E i discepoli gioirono al vedere il Signore. Gesù disse loro di nuovo: «Pace a voi! Come il Padre ha mandato me, anche io mando voi». Detto questo, soffiò e disse loro: «Ricevete lo Spirito Santo. A coloro a cui perdonerete i peccati, saranno perdonati; a coloro a cui non perdonerete, non saranno perdonati». Tommaso, uno dei Dodici, chiamato Dìdimo, non era con loro quando venne Gesù. Gli dicevano gli altri discepoli: «Abbiamo visto il Signore!». Ma egli disse loro: «Se non vedo nelle sue mani il segno dei chiodi e non metto il mio dito nel segno dei chiodi e non metto la mia mano nel suo fianco, io non credo». Otto giorni dopo i discepoli erano di nuovo in casa e c’era con loro anche Tommaso. Venne Gesù, a porte chiuse, stette in mezzo e disse: «Pace a voi!». Poi disse a Tommaso: «Metti qui il tuo dito e guarda le mie mani; tendi la tua mano e mettila nel mio fianco; e non essere incredulo, ma credente!». Gli rispose Tommaso: «Mio Signore e mio Dio!». Gesù gli disse: «Perché mi hai veduto, tu hai creduto; beati quelli che non hanno visto e hanno creduto!». Gesù, in presenza dei suoi discepoli, fece molti altri segni che non sono stati scritti in questo libro. Ma questi sono stati scritti perché crediate che Gesù è il Cristo, il Figlio di Dio, e perché, credendo, abbiate la vita nel suo nome. / Come Gesù Signore ha operato la salvezza del mondo per la sua piena, costante, ininterrotta, obbedienza alla volontà del Padre suo, così anche gli Apostoli coopereranno con Gesù Signore alla salvezza del mondo se anche la loro obbedienza a Cristo Gesù sarà piena, costante ininterrotta. Mai gli Apostoli dovranno uscire da questa via tracciata da Cristo Gesù per il loro ministero futuro. Come il Padre ha mandato me, anch’io mando voi. L’Apostolo deve sentirsi ogni giorno mandato da Cristo Gesù per fare tutta la volontà di Cristo Gesù. La salvezza è dall’obbedienza. / Madre della Redenzione, Angeli, Santi, fateci obbedienti come Gesù è obbediente.  
</p>

<p>
<u>SILVESTRINI-21</u> / Beati quelli che non hanno visto e hanno creduto. Le piaghe alle mani e al costato identificano Gesù e lo fanno riconoscere nel suo primo saluto alla comunità dei discepoli, ancora timorosa e sbigottita. Certamente la fede nella risurrezione fa fatica a prendere consistenza. E' una verità inimmaginabile per la mente umana. E' l'evento che completerà la nuova creazione, che Gesù è venuto a costituire per l'umanità. Allora è plausibile ritrovarci anche noi dalla parte di Tommaso all'annuncio degli altri: "Abbiamo visto il Signore". Perché si crei questa sicurezza occorre smontare o sfumare le nostre convinzioni, giacché il disfacimento del corpo, il nostro annientamento costituiscono una vera tomba sepolcrale. Riconosciamo sì l'immortalità dell'anima, tuttavia, la sua impalpabilità, il suo essere spirituale ci porta nell'astratto. L'esigenza di Tommaso di "vedere per credere" per sé è legittima. Non si crede per leggerezza. Ma è disapprovabile il suo modo di pretendere, di condizionare il suo credere a una richiesta di un segno tangibile, rifiutando anche apertamente la testimonianza unanime della sua comunità. "Se non vedete segni e prodigi non credete", era stato già un lamento precedente di Gesù. Il Maestro, pur riservando una beatitudine particolare per coloro che credono: "beati quelli che pur non avendo visto crederanno", si accosta benevolmente a questo fuggitivo discepolo "otto giorni dopo", per illuminarlo con la sua presenza e con la sua parola. Tommaso si sente umiliato a tale vista e professa energicamente più degli altri la sua fede: "Mio Signore e mio Dio". Questo credo pasquale è l'attestato più alto della risurrezione. A questa fede si può giungere per vie più o meno diritte, ma per la maggior parte dei casi per vie contorte, come Tommaso. "Molti altri segni fece Gesù in presenza dei suoi discepoli", li fa ancora il Signore nel tempo, che è occasione di salvezza, "perché crediate che Gesù è il Cristo, il Figlio di Dio e perché credendo, abbiate la vita eterna nel suo nome".
</p>

<p>
<u>LOYOLA1</u> / 
</p>

<p>
<u>LOYOLA2</u> / 
</p>

<p>
<u>LOYOLA-21</u> / Tommaso dice di non credere. Non è facile comprendere davvero quel che intende. È una presa di posizione davanti a ciò che gli presentano i suoi amici? Oppure è una confessione di una realtà che sente vivere dentro di sé? È lui responsabile di quella condizione? Quanto? Cosa comporta? Sono moltissime le occasioni in cui parliamo del credere. A volte quasi moralisticamente, apponendo – anche inconsapevolmente – un giudizio di bene o di male sul credere o meno alcune cose, e per estensione sulle persone che credono o meno. Altre volte ne parliamo accostandolo a ciò che abbiamo di più intimo e del tutto liberi dagli schemi. Quasi come una realtà di fatto che scopriamo essere in noi. Eppure se proviamo a guardare dentro questo credere, non è facile capire di che è fatto. Forse abbiamo paura di trovare qualcosa di vuoto. Un’impalcatura di concetti e abitudini che utilizziamo per vivere la nostra realtà e sapere come comportarci nelle situazioni quotidiane. Che pure purtroppo abbiamo paura di mettere in discussione, sopprimendo anche le domande che abbiamo. Per paura rimaniamo attaccati a quelle credenze, poiché ormai fanno parte del modo in cui ci figuriamo noi stessi. Senza quelle, non ci sentiamo noi stessi. Per quante e disparate possano essere le nostre motivazioni, siamo chiamati a non aver paura, a non sopprimere quel che sentiamo. Come Tommaso possiamo anche noi dire di non credere – non sentire vero – ciò che gli amici dicono. Gesù dà a Tommaso l’occasione di fare un’esperienza esteriore. Esperienza che la risurrezione, la pienezza, è possibile, è reale. Solo dopo quell’esperienza Tommaso può finalmente dirsi credente. E Tommaso non è meno degli altri apostoli solo perché è colui che ha avuto bisogno di toccare Gesù. Tutti gli apostoli vivono la vicenda raccontata, ognuno dal proprio punto di vista. Non è la storia di Tommaso il miscredente e degli altri che sono bravi. È la storia di una comunità. Coloro che hanno creduto, anche senza la necessità di questa esperienza esteriore, sono beati. Hanno già raggiunto la loro pienezza. Questa pienezza è possibile anche per noi, ciascuno attraverso la propria storia. Senza figli buoni e figli cattivi. Tutti in modo unico, personale. Siamo tutti chiamati a non aver paura di vivere questa nostra personale storia! / Che cosa significa “credere”, per me? Quanto me ne sento responsabile? Che motivi ho per credere? Nascondo i miei dubbi? C’è qualcosa che, mancando, farebbe venir meno il mio credere? Come mi sento a riguardo? (Ettore Di Micco)
</p>

<p>
<u>FEGF1</u> / Lettera enciclica «Dio ricco di misericordia», n° 8 La Divina Misericordia, sorgente di vita per l’uomo, Papa Giovanni Paolo Secondo / Il mistero pasquale è Cristo al vertice della rivelazione dell'inscrutabile mistero di Dio. Proprio allora si adempiono sino in fondo le parole pronunciate nel cenacolo: «Chi ha visto me, ha visto il Padre» (Gv 14, 9). Infatti Cristo, che il Padre «non ha risparmiato» (Rm 8, 32) in favore dell'uomo, e che nella sua passione e nel supplizio della croce non ha trovato misericordia umana, nella sua risurrezione ha rivelato la pienezza di quell'amore che il Padre nutre verso di lui e, in lui, verso tutti gli uomini. «Non è un Dio dei morti, ma dei viventi» (Mc 12, 27). Nella sua risurrezione Cristo ha rivelato il Dio dell'amore misericordioso, proprio perché ha accettato la croce come via alla risurrezione. Ed è per questo che - quando ricordiamo la croce di Cristo, la sua passione e morte - la nostra fede e la nostra speranza s'incentrano sul Risorto: su quel Cristo che «la sera di quello stesso giorno, il primo dopo il sabato... si fermò in mezzo a loro» nel cenacolo «dove si trovavano i discepoli, ... alitò su di loro e disse: Ricevete lo Spirito Santo; a chi rimetterete i peccati, saranno rimessi, e a chi non li rimetterete, resteranno non rimessi» (Gv 20, 19s). Ecco il Figlio di Dio, che nella sua risurrezione ha sperimentato in modo radicale su di sé la misericordia, cioè l'amore del Padre che è più potente della morte. Ed è anche lo stesso Cristo che… rivela se stesso come fonte inesauribile della misericordia, dell’ amore … più potente del peccato.
</p>

<p>
<u>FEGF2</u> / La debolezza della fede di Tommaso, fonte di grazia per la Chiesa, Cardinale John Henry Newman nel diciannovesimo secolo / Non dobbiamo credere che san Tommaso fosse stato molto differente dagli altri apostoli. Tutti, più o meno, hanno perso fiducia nella promessa di Cristo quando l’hanno visto condotto per essere crocifisso. Quando è stato messo nel sepolcro, anche la loro speranza è stata seppellita con lui, e quando è stata annunciata loro la notizia della sua risurrezione, nessuno ha creduto. Quando è apparso a loro, “li rimproverò per la loro incredulità e durezza di cuore” (Mc 16,14)... Tommaso si è convinto per ultimo perché ha visto Cristo per ultimo. Quel che è certo, é che non è stato un discepolo riservato e freddo: prima aveva espresso il desiderio di condividere il pericolo con il suo Maestro e di soffrire con lui: “Andiamo anche noi a morire con lui” (Gv 11,16). Tommaso  ha spinto gli altri apostoli a rischiare la loro vita con il loro Maestro. San Tommaso amava dunque il suo Maestro, come un vero apostolo, e si è messo al suo servizio. Ma quando l’ha visto crocifisso, la sua fede è venuta meno, per un tempo, come quella degli altri... e più degli altri. Si è isolato, rifiutando la testimonianza, non di una sola persona, ma dei dieci altri apostoli, di Maria Maddalena e delle altre donne... Sembra che avesse avuto bisogno di una prova visibile di ciò che è invisibile, di un segno infallibile venuto dal cielo, come la scala degli angeli di Giacobbe (Gen 28,12), per placare la sua angoscia che gli mostrasse la meta del cammino nel momento di incamminarsi. Un desiderio segreto di certezza lo abitava e questo desiderio si è risvegliato all’udire la notizia della risurrezione di Cristo. Il nostro Salvatore consente alla sua debolezza, risponde al suo desiderio, ma gli dice: “Perché mi hai veduto, hai creduto: beati quelli che pur non avendo visto crederanno”. E così, tutti i suoi discepoli lo servono, pur nella loro debolezza, affinché egli la trasformi in parole di insegnamento e di conforto per la sua Chiesa.
</p>

<p>
<u>RosalbaManes</u> / Il soffio della nuova creazione / Dopo aver spalancato le fauci della morte, non c’è ormai alcuna porta che possa restare sbarrata dinanzi alla vitalità che il Crocifisso risorto possiede e comunica. Anche quella dietro cui si nascondono i suoi discepoli, paralizzati dalla paura dei Giudei. Gesù raggiunge i suoi non per accusarli ma per trasfondere in loro la sua pace e farli trasalire di gioia, e si fa riconoscere non mediante effetti speciali ma attraverso le mani e il fianco trafitto (cf. Gv 19,34), attraverso quel corpo che il Padre gli ha preparato (cf. Eb 10,5) e che i discepoli hanno potuto vedere, contemplare e toccare (cf. 1Gv 1,1). C’è anche un dono che il Risorto porta con sé ed è il soffio che inaugura una nuova creazione: «Ricevete lo Spirito Santo. A coloro a cui perdonerete i peccati, saranno perdonati; a coloro a cui non perdonerete, non saranno perdonati» (Gv 20,22-23). Il Risorto comunica la vita nuova che coincide con il dono dello Spirito che «dà testimonianza» ed è «la verità» (1Gv 5,6). Lo Spirito infatti manifesta la portata salvifica del dono di Cristo, santifica e abilita i discepoli alla missione conferendo loro il «ministero della riconciliazione» (2Cor 5,18). Uno di questi “ministri di pace” però manca all’appello e, saputo della visita di Gesù, con attitudine alquanto battagliera esige prove inequivocabili della sua risurrezione, che attestino un’evidente continuità con la sua condizione fisica sperimentata fino al momento della morte. E il Risorto esaudisce l’attesa di Tommaso, torna a manifestarsi e mette il suo corpo a disposizione delle sue verifiche: «Metti qui il tuo dito e guarda le mie mani; tendi la tua mano e mettila nel mio fianco; e non essere incredulo, ma credente!» (Gv 20,27). Tommaso però non tocca. Nella sua verifica si limita soltanto a vedere e comprende così che il crocifisso è il risorto, che l’uomo che ha seguito è anche Dio e che colui che ha amato i suoi fino all’estremo è il Signore della storia e del suo cuore. Per questo si lancia in una confessione di fede spassionata che ha attraversato la storia e che anche noi possiamo fare nostra: «Mio Signore e mio Dio» (Gv 20,28). La pietra che i costruttori hanno scartato diventa così «la pietra d’angolo» (Sal 117,22), quella che tiene insieme le altre e permette che vi sia un’architettura solida. La fede nella risurrezione di Cristo, infatti, fonda la comunità cristiana, una moltitudine di persone che sperimentano di essere un corpo che ha «un cuore solo e un’anima sola» (At 2,32), una famiglia che va oltre i legami di sangue e dove ognuno, superando le logiche mondane dell’individualismo, mette in circolo i suoi beni spirituali e materiali sperimentando la liberazione dall’ansia del possesso: «nessuno considerava sua proprietà quello che gli apparteneva, ma fra loro tutto era comune» (At 2,32). La Pasqua di Cristo immette ossigeno nella storia e inaugura il tempo della comunione che armonizza le differenze componendo la molteplicità in unità. Chi crede in Gesù è abitato da lui, ospita in sé i suoi sentimenti e sperimenta la bellezza della comunione con lui e con i fratelli e le sorelle in Cristo. Questa fede è «la vittoria che ha vinto il mondo» (1Gv 5,4) perché devitalizza il pensiero dell’individuo che vuole affermare se stesso e permette di andare incontro agli altri, come Cristo, in una vita “a braccia aperte” animata dall’amore: «Chi ama colui che ha generato, ama anche chi da lui è stato generato» (1Gv 5,1). Anche noi, come i discepoli e i membri della prima comunità cristiana, nasciamo dal soffio misericordioso del Risorto per essere quell’umanità nuova, creata secondo lo Spirito, che, forte dell’esperienza che fa del Signore nell’assemblea liturgica e nei sacramenti, accarezza il mondo e lo anima attraverso processi di riconciliazione ed esperienze di comunione.
</p>

<p>
<u>MichaelDavideSemeraro</u> / Il tuo nome è Cuore, alleluia! / L’inizio della liturgia della parola di questa domenica che conclude l’Ottava di Pasqua è una memoria di ciò che sta alla radice della nostra esperienza di comunità, riunita non solo attorno al Crocifisso Risorto, ma riunita dal Crocifisso Risorto: «La moltitudine di coloro che erano diventati credenti avevano un cuore solo e un’anima sola» (At 4,32). Certo, questo si riferisce al legame di comunione e di carità che permette ai credenti di essere, veramente e fino in fondo, fratelli e sorelle nella fede e in umanità, tanto da essere riconosciuti da tutti non tanto come un modello da seguire, quanto piuttosto come una possibile speranza da sentire. Se è vero che «fra loro tutto era comune», questo non si riferisce di certo solo ai beni materiale né esclusivamente ai beni spirituali, ma a tutto ciò che segna e caratterizza la vita nei suoi punti più forti come nei punti più deboli. Luca ci mette di fronte a un quadro ideale della vita della prima comunità senza cedere a false idealità. Non bisogna infatti dimenticare che l’intero libro degli Atti degli Apostoli è costellato dalla memoria di momenti difficili e talora persino duri. Ciò che il mistero pasquale vuole comunicare, a ciascuno dei credenti come pure alla Chiesa, è una coscienza profondissima di ciò che «vince il mondo» (1Gv 5,4). Si tratta del mondo che ci portiamo dentro e che pure siamo chiamati ad assumere in tutte le sue contraddizioni attraverso una «fede» che non è cieca, ma al contrario è un modo di guardare prima di tutto dentro se stessi con occhi spalancati, per imparare ad abitare il mondo a occhi aperti. Per l’apostolo Giovanni, credere e amare sono la stessa cosa, eppure non solo la stessa cosa, perché solo chi «crede che Gesù è il Cristo» (5,1) diventa sempre più capace di «amare i figli di Dio» (5,2), impossibile senza il primo passo di amarsi come figli di Dio. Tutto ciò è il dono pasquale per eccellenza che ci viene dalla morte del Signore Gesù, che non ha nessuna paura di mostrare ai discepoli «le mani e il fianco» (Gv 20,20). La «pace» (20,19) che viene dal Risorto non ha nulla a che vedere con l’oblio, ma è frutto di una passione interiore che non nega nulla del proprio fallimento e che pure lo vince. Allora non possiamo che dire, dal profondo del cuore, un grande grazie a Tommaso che è il «gemello» di ciascuno di noi quando cerchiamo di essere persone autentiche e credenti nella verità del cuore. I suoi amici gli dicono con entusiasmo: «Abbiamo visto il Signore!» (Gv 20,25). Tommaso non nega che questo sia vero per loro, ma desidera che ciò divenga profondamente vero anche per se stesso in un modo unico e personale. Certo la Chiesa ci trasmette la fede, ma solo nel nostro cuore possiamo patire fino a sentire fino in fondo il fuoco trasformante di una consapevolezza di relazione che sia capace di cambiare la vita. Dobbiamo dire grazie all’apostolo Tommaso perché ha costretto il Signore a tornare ancora una volta «Otto giorni dopo» (20,26). Il fatto che Tommaso sia riuscito a far ritornare ancora il Signore Risorto per poterlo incontrare personalmente ci dà la speranza che questo possa avvenire anche per noi… sì, per ciascuno di noi chiamato a dire non solo in modo vero, ma in modo intimo… di tutto cuore: «Mio Signore e mio Dio» (Gv 20,28).
</p>

<p>
<u>RobertoPasolini</u> / Perseveranti / Il Signore risorto desidera farci diventare creature nuove, liberate dalla paura della morte e dagli inganni della tristezza. Eppure, per noi non è un passaggio così ovvio quello che ci consente di accedere a questa modalità di vivere sostenuta dallo Spirito. Non lo è stato nemmeno per i primi discepoli, testimoni pavidi e autentici della Pasqua di Cristo e della nostra salvezza. «Erano chiuse le porte del luogo dove si trovavano», scrive l’evangelista Giovanni, «la sera di quel giorno» (Gv 20,19) nel quale il Crocifisso era stato risuscitato «dalla potenza di Dio» (1Pt 1,5). In quel momento di grande sconforto, «venne Gesù», senza sfondare alcuna porta, violando soltanto l’atmosfera di tristezza con un saluto di riconciliazione: «Pace a voi!» (20,19) e poi mostrando, senza alcuno spirito di rivalsa, «le mani e il fianco» (20,20), simbolo del male ricevuto ma soprattutto del perdono offerto. Una felicità improvvisa, capace di scaldare ed emozionare, si accende nel cuore degli amici di Cristo: «E i discepoli gioirono al vedere il Signore» (Gv 20,20). Non tutti, però, sono pronti ad abbandonarsi a questo clima di gioia, nel calore di questa ritrovata comunione con il Signore: «Tommaso, uno dei Dodici, chiamato Dìdimo, non era con loro quando venne Gesù» (20,24). La crisi di questo apostolo sembra ben radicata, al punto da renderlo incredulo persino davanti all’entusiasmo dei suoi compagni: «Se non vedo nelle sue mani il segno dei chiodi e non metto il mio dito nel segno dei chiodi e non metto la mia mano nel suo fianco, io non credo» (Gv 20,25). Eppure, sarà proprio lui a saper compiere, otto giorni dopo, la più bella professione di fede, lasciandosi alle spalle delusione e tristezza: «Mio Signore e mio Dio!» (20,28). Ultimo a incontrare il Risorto, Tommaso è il primo discepolo a comprendere che la «speranza viva» (1Pt 1,3) della Pasqua non si incontra in qualunque modo e in qualsiasi luogo. Il Signore Gesù non desidera semplicemente essere ritenuto credibile, ma diventare affidabile ai nostri occhi, affinché scopriamo quanta «vita» possiamo ricevere «nel suo nome» (Gv 20,31). Per questo ha disposto tempi e circostanze in cui l’esperienza della risurrezione – cioè l’incontro con la sua grazia – possa diventare un dono fruibile a ogni uomo, come ci insegna e ci educa la liturgia con la sua sorprendente regolarità. «Otto giorni dopo» Gesù è tornato in mezzo ai suoi discepoli radunati insieme per insegnare loro che, ormai, la sua vita capace di amare fino alla fine è una forza disponibile per ogni comunità che si raduna nel suo nome. Non ovunque, non sempre ci è donato di incontrare il Signore risorto. Certo, egli ci cerca, ci attende, costruisce percorsi che conducono a lui; ci insegue in qualsiasi latitudine la nostra vita possa trovarsi o smarrirsi. Ma, al contempo, attende che noi condividiamo con i fratelli la memoria e il desiderio della sua presenza, che diventiamo «fratelli tutti», cioè una chiesa che non celebra sterili riti, ma vive liturgie in cui tutti hanno un’occasione unica e privilegiata di accogliere e nutrire la forza dello Spirito Santo. Così, del resto, si alimenta ogni amore. Non solo con la magia e l’incanto della spontaneità, ma anche con l’incedere ordinato e fedele che sgorga da un cuore felice di aver scelto, libero dai rimpianti e da qualsiasi senso di colpa. La Pasqua del Signore ci insegna che l’amore non si improvvisa, ma si costruisce, a poco a poco, lentamente, attraverso gesti e parole ripetute nel tempo, attraverso le quali si impara a morire a se stessi fino a diventare «perseveranti» (At 2,46) nell’attenzione all’altro e nella fedeltà al proprio cuore. Così ha fatto il Signore con noi: non ha improvvisato la rivelazione della sua dedizione all’uomo, ma l’ha costruita con pazienza, approfittando sapientemente delle occasioni offerte dal tempo e dalla storia. Ancora oggi rimane fedele alla scelta fatta per noi e per tutti. Attende di incontrarci l’ottavo giorno di ogni settimana, cioè sempre. E ci consegna la libertà di fare altrettanto, per allargare i confini della Chiesa e gli spazi di risurrezione dove uomini e donne possono riconoscersi fratelli e sorelle: «Intanto il Signore ogni giorno aggiungeva alla comunità quelli che erano salvati» (At 2,47).
</p>

<p>
<u>HomilyVoice-21</u> / PRIMA LETTURA Con grande forza gli apostoli davano testimonianza della risurrezione del Signore Gesù e tutti godevano di grande favore. Ogni albero buono produce frutti buoni. Quando i frutti sono cattivi o l’albero è cattivo o non è coltivato secondo verità e giustizia. Quando il corpo di Cristo, ogni membro secondo l’energia propria di ciascuno, dona testimonianza della risurrezione di Cristo, sempre la fede che nasce nei cuori produce frutti di vita nuova. Se la vera fede non viene seminata nei cuori, perché non viene annunciato il vero Cristo, ma se ne annuncia uno falso, allora mai i frutti potranno essere buoni. Vero Cristo annunciato, vera fede fatta nascere nei cuori, veri frutti di vita eterna per tutto il corpo di Cristo Gesù. I frutti della vera fede non vengono gustati solo dal corpo di Cristo Signore, ma da ogni altro uomo essi vengono apprezzati. Gli Apostoli danno testimonianza della risurrezione del Signore, nasce sulla terra una umanità nuova. La gente vede e fa la differenza. È questa differenza che genera fede e suscita ammirazione, favore, benevolenza. Qual è il primo frutto nuovo della vera fede? L’unità che si vive nel corpo di Cristo. Questa unità produce comunione non solo spirituale ma anche materiale. I bene venivano deposti ai piedi degli Apostoli e messi a disposizione di tutto il corpo. LEGGIAMO At 4,32-35 La moltitudine di coloro che erano diventati credenti aveva un cuore solo e un’anima sola e nessuno considerava sua proprietà quello che gli apparteneva, ma fra loro tutto era comune. Con grande forza gli apostoli davano testimonianza della risurrezione del Signore Gesù e tutti godevano di grande favore. Nessuno infatti tra loro era bisognoso, perché quanti possedevano campi o case li vendevano, portavano il ricavato di ciò che era stato venduto e lo deponevano ai piedi degli apostoli; poi veniva distribuito a ciascuno secondo il suo bisogno. Qual è il grande insegnamento che oggi viene a noi dalla Parola del Signore, così come risuona a noi dagli Atti degli Apostoli? Chi vuole i frutti veri deve seminare nei cuori la fede vera. Ci vuole seminare la fede vera deve annunciare il Cristo vero. Nel Cristo vero viene annunciato il Padre vero e lo Spirito Santo vero. Viene creata la comunità vera. Vengono creati i cristiani veri. Se invece noi annunciano un Cristo falso, tutto ciò che nasce da un Cristo falso è falsità e menzogna. Anche il corpo di Cristo che edifichiamo è falsità e menzogna. Il mondo vede la falsità e si allontana da essa. Se oggi la Chiesa vuole tornare a brillare di vera luce in questo mondo deve riprendere la predicazione del Cristo vero. Un Cristo falso non serve né alla Chiesa e né al mondo. Noi invece oggi crediamo che togliendo Cristo Gesù dalla storia risolviamo i suoi problemi. È la falsità, questa, madre di ogni altra falsità. Solo il Cristo vero dona verità all’uomo, alla Chiesa, al mondo. SECONDA LETTURA Chiunque è stato generato da Dio vince il mondo; e questa è la vittoria che ha vinto il mondo: la nostra fede. E chi è che vince il mondo se non chi crede che Gesù è il Figlio di Dio? Chi vuole vincere il mondo, sappia che lo potrà vincere solo se la vera fede governa il suo cuore, la sua anima, il suo spirito, tutto di sé. Perché la vera fede regni in un cuore e lo governi, è necessario che venga annunciato il vero Cristo. Uno solo è il vero Cristo: Il Verbo Eterno del Padre che si è fatto carne ed è venuto ad abitare in mezzo a noi pieno di grazia e verità. Il vero Cristo è il Figlio Unigenito del Padre venuto nella carne. Gesù è il solo Figlio di Dio. Dio non ha altri figli per generazione eterna. Tutti gli altri sono o figli per creazione o figli per vocazione, o figli per adozione nel Figlio suo Cristo Gesù. Se gli Apostoli non annunciano questa verità, nessuno potrà vincere il mondo. Uno solo può vincere il mondo, perché uno solo lo ha vinto: Cristo Gesù, il Figlio di Dio venuto nella carne. È questa la differenza tra Cristo Gesù e ogni altro uomo. Gesù è vero Figlio di Dio per generazione eterna e vero figlio dell’uomo, perché nato dalla Vergine Maria per opera dello Spirito Santo. Tutti gli altri sono solo figli di Adamo e per di più nati con la colpa di Adamo e con la morte nella loro anima e nel loro spirito. Tutti gli altri sono schiavi del mondo e del peccato del mondo. Questa differenza oggi non si annuncia più e per questo il mondo impone la sua legge di tenebra, di schiavitù, di morte. Il mondo solo uno lo può vincere: Cristo Signore. Con Cristo Signore lo vince chi per la fede diviene con Lui un solo corpo una sola vita. LEGGIAMO 1Gv 5,1-6 Chiunque crede che Gesù è il Cristo, è stato generato da Dio; e chi ama colui che ha generato, ama anche chi da lui è stato generato. In questo conosciamo di amare i figli di Dio: quando amiamo Dio e osserviamo i suoi comandamenti. In questo infatti consiste l’amore di Dio, nell’osservare i suoi comandamenti; e i suoi comandamenti non sono gravosi. Chiunque è stato generato da Dio vince il mondo; e questa è la vittoria che ha vinto il mondo: la nostra fede. E chi è che vince il mondo se non chi crede che Gesù è il Figlio di Dio? Egli è colui che è venuto con acqua e sangue, Gesù Cristo; non con l’acqua soltanto, ma con l’acqua e con il sangue. Ed è lo Spirito che dà testimonianza, perché lo Spirito è la verità. Da cosa oggi ci accorgiamo che in molti cuori la vera fede è venuta meno? Dalla convinzione che regna in moltissime menti che il mondo non si può vincere e neanche il suo peccato potrà essere vinto. Chi così pensa e così parla attesta di non vivere di vera fede in Cristo Gesù. Perché non vive di vera fede? Perché la vera fede non viene più annunciata. Quando si toglie a Cristo la sua verità, quando si dona ad altri la verità che è solo di Cristo Gesù, attestiamo di non essere più nella vera fede. Siamo caduti da essa. Quando si cade dalla fede si cade anche dai frutti che la vera fede produce: la vittoria sul mondo. Chi dona ad altri la verità che è solo di Cristo Gesù, chi priva Cristo Gesù della verità che è solo sua, altro non fa che manifestarsi come alleato del principe del mondo. È lui che sempre priva Dio della sua verità e dona alle creature una verità che mai potrà appartenere ad essi. Solo Dio è Dio e solo Cristo Gesù è il Figlio di Dio. Nessun altro è Figlio di Dio per generazione eterna. Solo Gesù è il Verbo Eterno che si è fatto vero uomo. LETTURA DEL VANGELO Gesù disse loro di nuovo: «Pace a voi! Come il Padre ha mandato me, anche io mando voi». Detto questo, soffiò e disse loro: «Ricevete lo Spirito Santo. A coloro a cui perdonerete i peccati, saranno perdonati; a coloro a cui non perdonerete, non saranno perdonati». Nel Cenacolo, la sera della Pasqua, avviene la creazione degli uomini nuovi che dovranno creare nuovi tutti gli altri uomini, nessuno escluso. Quanto il Signore Dio fece con il primo uomo, Gesù lo fa con i suoi Undici Apostoli. Leggiamo nella Genesi: “Allora il Signore Dio plasmò l’uomo con polvere del suolo e soffiò nelle sue narici un alito di vita e l’uomo divenne un essere vivente” (Gen 2,7). Mentre al primo uomo, il Signore Dio con il suo soffio infonde nella polvera plasmata l’anima spirituale e immortale, Cristo Gesù infonde nei suoi Undici Apostoli il suo Santo Spirito. Lo infonde perché sia in loro l’anima della loro anima, l’alimento del loro spirito, la forza del loro corpo, l’intelligenza e la sapienza della loro mente. Lo infonde perché sia la vita della loro vita. Lo infonde come principio e sorgente universale di nuova vita. Sono gli Apostoli che ora dovranno andate in tutto il mondo a creare la nuova umanità. Come il Signore Dio ha impastato la polvere del suolo e ha soffiato in essa il suo alito e l’uomo divenne un essere vivente, Come Cristo Gesù ha soffiato il suo Santo Spirito negli Apostoli e questi sono stati costituiti principio e sorgente della nuova creazione dell’uomo, Così ora ogni Apostolo del Signore dovrà andare per il mondo a fare nuova quella parte di umanità che lo Spirito Santo gli affida di volta in volta. Se l’Apostolo del Signore non crea nuova l’umanità a Lui affidata, la sua missione è vana. Se è vana la sua missione, vana è anche la sua presenza in mezzo all’umanità. La sua vanità si trasforma in responsabilità eterna. Lui avrebbe dovuto fare nuova l’umanità e non l’ha fatta. Di questa opera non compiuta lui è responsabile. Lui non era stato mandato per fare altro tra gli uomini. Il principe del mondo sa come tentare gli Apostoli del Signore. Li assale con truppe sempre fresche perché li seducano e li spingano a lasciare il loro ministero che opera nell’invisibile per assumere un ministero per il compimento di opere visibili, opere che si possono censire, opere che possono essere elencate. La nuova creazione è invisibile. Le opere sono visibili. La nuova creazione è dell’anima e dello spirito. Le opere sono per il corpo. I frutti dell’anima non si possono pubblicare. I frutti del corpo possiamo sempre fotografarli e pubblicarli. Danno soddisfazione. Il principe del mondo sa come convincere. LEGGIAMO IL TESTO DI Gv 20,19-31 La sera di quel giorno, il primo della settimana, mentre erano chiuse le porte del luogo dove si trovavano i discepoli per timore dei Giudei, venne Gesù, stette in mezzo e disse loro: «Pace a voi!». Detto questo, mostrò loro le mani e il fianco. E i discepoli gioirono al vedere il Signore. Gesù disse loro di nuovo: «Pace a voi! Come il Padre ha mandato me, anche io mando voi». Detto questo, soffiò e disse loro: «Ricevete lo Spirito Santo. A coloro a cui perdonerete i peccati, saranno perdonati; a coloro a cui non perdonerete, non saranno perdonati». Tommaso, uno dei Dodici, chiamato Dìdimo, non era con loro quando venne Gesù. Gli dicevano gli altri discepoli: «Abbiamo visto il Signore!». Ma egli disse loro: «Se non vedo nelle sue mani il segno dei chiodi e non metto il mio dito nel segno dei chiodi e non metto la mia mano nel suo fianco, io non credo». Otto giorni dopo i discepoli erano di nuovo in casa e c’era con loro anche Tommaso. Venne Gesù, a porte chiuse, stette in mezzo e disse: «Pace a voi!». Poi disse a Tommaso: «Metti qui il tuo dito e guarda le mie mani; tendi la tua mano e mettila nel mio fianco; e non essere incredulo, ma credente!». Gli rispose Tommaso: «Mio Signore e mio Dio!». Gesù gli disse: «Perché mi hai veduto, tu hai creduto; beati quelli che non hanno visto e hanno creduto!». Gesù, in presenza dei suoi discepoli, fece molti altri segni che non sono stati scritti in questo libro. Ma questi sono stati scritti perché crediate che Gesù è il Cristo, il Figlio di Dio, e perché, credendo, abbiate la vita nel suo nome. Come Gesù è stato mandato per manifestare al mondo come si fa la volontà del Padre con una obbedienza fino alla morte e ad una morte di croce, così anche gli Apostoli sono mandati per manifestare ad ogni uomo come si obbedisce a Cristo Gesù con una obbedienza fino alla morte e ad una morte di croce. Come Gesù è stato mandato per glorificare il Padre con il dono della sua vita, così gli Apostoli sono mandati per glorificare Cristo Gesù con il dono della loro vita. Come Cristo Gesù per la sua obbedienza ha ricevuto dal Padre il dono dello Spirito Santo perché Lui lo dia ai suoi Apostoli senza misura, così gli Apostoli devono meritare per la loro obbedienza il dono dello Spirito Santo che è di Cristo Signore perché lo diano ad ogni altro uomo, donando la Parola di Cristo Gesù. Come Cristo Gesù è venuto per espirare i peccati del mondo, così gli Apostoli di Cristo devono anche loro in Cristo, con Cristo, per Cristo, offrire al Padre la loro vita per l’espiazione dei peccati. Questa verità è così rivelata dallo Spirito Santo per bocca dell’Apostolo Paolo: “Ora io sono lieto nelle sofferenze che sopporto per voi e do compimento a ciò che, dei patimenti di Cristo, manca nella mia carne, a favore del suo corpo che è la Chiesa. Di essa sono diventato ministro, secondo la missione affidatami da Dio verso di voi di portare a compimento la parola di Dio, il mistero nascosto da secoli e da generazioni, ma ora manifestato ai suoi santi. A loro Dio volle far conoscere la gloriosa ricchezza di questo mistero in mezzo alle genti: Cristo in voi, speranza della gloria. È lui infatti che noi annunciamo, ammonendo ogni uomo e istruendo ciascuno con ogni sapienza, per rendere ogni uomo perfetto in Cristo. Per questo mi affatico e lotto, con la forza che viene da lui e che agisce in me con potenza (Col 1,23-29). Come Cristo Gesù vive per il Padre, così ogni Apostolo deve vivere per Cristo, solo Cristo deve conoscere, solo per Lui vivere e morire, solo Lui annunciare e predicare, solo per la sua gloria lavorare. Ogni attimo non speso per Cristo è un attimo consegnato al principe del mondo. Ora l’Apostolo del Signore è chiamato a non dare al principe del mondo neanche un solo istante per tutti i giorni della sua vita. Lui è solo di Cristo Gesù, come Cristo Gesù è solo del Padre. Regina degli Apostoli, viene in nostro aiuto. Concedi agli Apostoli, tuoi sudditi, che neanche un solo pensiero diano al principe del mondo. Per questa tua intercessione, ti diciamo grazia e ti benediciamo. Amen.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
