<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Lunedì della IV settimana di Quaresima.
</p>

<p>
<u>ANTIFONA</u> / Io confido nel Signore. Esulterò e gioirò per la tua grazia, perché hai guardato alla mia miseria. (Sal 30,7-8)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / O Dio, che rinnovi il mondo con i tuoi ineffabili sacramenti, fa' che la Chiesa si edifichi con questi segni delle realtà del cielo e non resti priva del tuo aiuto per la vita terrena. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Non si udranno più voci di pianto e grida di angoscia</b> / Dal libro del profeta Isaìa (Is 65,17-21) / Così dice il Signore: «Ecco, io creo nuovi cieli e nuova terra; non si ricorderà più il passato, non verrà più in mente, poiché si godrà e si gioirà sempre di quello che sto per creare, poiché creo Gerusalemme per la gioia, e il suo popolo per il gaudio. Io esulterò di Gerusalemme, godrò del mio popolo. Non si udranno più in essa voci di pianto, grida di angoscia. Non ci sarà più un bimbo che viva solo pochi giorni, né un vecchio che dei suoi giorni non giunga alla pienezza, poiché il più giovane morirà a cento anni e chi non raggiunge i cento anni sarà considerato maledetto. Fabbricheranno case e le abiteranno, pianteranno vigne e ne mangeranno il frutto». / Parola di Dio.
</p>

<p>
<u>PSALMUS</u> / (Sal 29) <b>Ti esalto, Signore, perché mi hai risollevato</b> / Ti esalterò, Signore, perché mi hai risollevato e non hai permesso ai miei nemici di gioire su di me. Signore, hai fatto risalire la mia vita dagli inferi, mi hai fatto rivivere perché non scendessi nella fossa. R. / Cantate inni al Signore, o suoi fedeli, della sua santità celebrate il ricordo, perché la sua collera dura un istante, la sua bontà per tutta la vita. Alla sera è ospite il pianto e al mattino la gioia. R. / Ascolta, Signore, abbi pietà di me, Signore, vieni in mio aiuto! Hai mutato il mio lamento in danza, Signore, mio Dio, ti renderò grazie per sempre. R.
</p>

<p>
<u>ACCLAMATIO</u> / Gloria e lode a te, o Cristo, Verbo di Dio! / Cercate il bene e non il male, se volete vivere, e il Signore sarà con voi. (Am 5,14) / Gloria e lode a te, o Cristo, Verbo di Dio!
</p>

<p>
<u>VANGELO</u> / <b>Va', tuo figlio vive</b> / Dal Vangelo secondo Giovanni (Gv 4,43-54) / In quel tempo, Gesù partì [dalla Samarìa] per la Galilea. Gesù stesso infatti aveva dichiarato che un profeta non riceve onore nella propria patria. Quando dunque giunse in Galilea, i Galilei lo accolsero, perché avevano visto tutto quello che aveva fatto a Gerusalemme, durante la festa; anch'essi infatti erano andati alla festa. Andò dunque di nuovo a Cana di Galilea, dove aveva cambiato l'acqua in vino. Vi era un funzionario del re, che aveva un figlio malato a Cafàrnao. Costui, udito che Gesù era venuto dalla Giudea in Galilea, si recò da lui e gli chiedeva di scendere a guarire suo figlio, perché stava per morire. Gesù gli disse: «Se non vedete segni e prodigi, voi non credete». Il funzionario del re gli disse: «Signore, scendi prima che il mio bambino muoia». Gesù gli rispose: «Va', tuo figlio vive». Quell'uomo credette alla parola che Gesù gli aveva detto e si mise in cammino. Proprio mentre scendeva, gli vennero incontro i suoi servi a dirgli: «Tuo figlio vive!». Volle sapere da loro a che ora avesse cominciato a star meglio. Gli dissero: «Ieri, un'ora dopo mezzogiorno, la febbre lo ha lasciato». Il padre riconobbe che proprio a quell'ora Gesù gli aveva detto: «Tuo figlio vive», e credette lui con tutta la sua famiglia. Questo fu il secondo segno, che Gesù fece quando tornò dalla Giudea in Galilea. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / La Parola proclamata assicura che Dio ci è vicino nelle prove della vita, e muterà il nostro pianto in gioia. Confidiamo nella sua bontà che tutto può, e preghiamo con fede dicendo: <b>Aiutaci, Padre di misericordia!</b> / Rinnova la fede della Chiesa e rendila attenta al nuovo, creato da te. Ti preghiamo: / Riunisci tutti i credenti nella lode del tuo nome, e nell'impegno per far rifiorire la città degli uomini. Ti preghiamo: / Spegni i roghi di guerra e di violenza che in tanti punti fanno ardere la terra e tormentano i popoli. Ti preghiamo: / Scaccia lo spettro della fame e dell'estrema indigenza che opprime tante creature. Ti preghiamo: / Aiuta i genitori a confidare in te per il futuro dei figli. Ti preghiamo: / Rianima la volontà di chi languisce nel peccato, prigioniero di scelte sbagliate, e donagli speranza. Ti preghiamo: / Illumina il nostro cuore di fronte alla croce perchè, penetrandone il mistero, accettiamo di portarla con amore. Ti preghiamo: / Signore, aiutaci a realizzare il tuo regno, ciascuno con i doni e la responsabilità da te assegnati. Te lo chiediamo perchè le Scritture abbiano compimento, e la vita nuova di Cristo, offertaci in questa mensa, cresca e fruttifichi nel tuo amore. Tu che vivi e regni nei secoli dei secoli. Amen.
</p>

<p>
<u>OFFERTORIO</u> / L'offerta di questo sacrificio, o Signore, ci liberi dall'antica schiavitù del peccato perché possiamo camminare in novità di vita. Per Cristo nostro Signore.
</p>

<p>
<u>PREFAZIO</u> / <b>Il significato spirituale della Quaresima</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Ogni anno tu doni ai tuoi fedeli di prepararsi con gioia, purificati nello spirito, alla celebrazione della Pasqua, perché, assidui nella preghiera e nella carità operosa, attingano ai misteri della redenzione la pienezza della vita nuova in Cristo tuo Figlio, nostro salvatore. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Porrò il mio spirito dentro di voi, vi farò vivere secondo le mie leggi e vi farò osservare fedelmente i miei precetti. (Ez 36,27) ♦ "Va', tuo figlio vive". Quell'uomo credette alla parola di Gesù e si mise in cammino. (Gv 4,50)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / I tuoi santi doni, o Signore, trasformino la nostra vita e ci guidino ai beni eterni. Per Cristo nostro Signore. / Orazione sul popolo ad libitum / Rinnova, o Signore, il tuo popolo nell'anima e nel corpo; tu che non vuoi privarlo delle gioie della terra, fa' che si rafforzi nei desideri del cielo. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / San Giovanni Crisostomo (ca 345-407) sacerdote ad Antiochia poi vescovo di Costantinopoli, dottore della Chiesa / Discorsi su Giovanni, 35 / “Se non vedete segni e prodigi, voi non credete”. Sembra che il funzionario del re non creda che Gesù abbia la potenza di risuscitare i morti: “Scendi prima che il mio bambino muoia”. Sembra credere che Gesù ignori la gravità della malattia di suo figlio. Per questo Gesù gli fa questo rimprovero, per mostragli che i miracoli sono compiuti soprattutto per guadagnare e salvare le anime. Per cui Gesù guarisce il padre, malato nello spirito, non meno di suo figlio malato nel corpo, per insegnarci che occorre andare a lui non a motivo dei miracoli, bensì per il suo insegnamento, che è confermato dai miracoli. Egli infatti opera miracoli non per i credenti, ma per gli increduli. (...) Tornato a casa “credette, lui con tutta la sua famiglia”. Coloro che non hanno visto né sentito Gesù (...) credono in lui. Quale insegnamento possiamo trarre da questo fatto? Occorre credere senza esigere miracoli. Non bisogna esigere da Dio prove della sua potenza. Ai nostri giorni, quanti sono coloro che amano di più Dio quando il figlio o la moglie hanno ricevuto qualche sollievo nella malattia! Anche se i nostri desideri non sono esauditi, occorre perseverare lo stesso nell’azione di grazie e nella lode, rimanendo uniti a Dio, nell’avversità come nella prosperità.
</p>

<p>
<u>DIBRUNO-21</u> / E credette lui con tutta la sua famiglia (Gv 4,43-54) / Fede non è solo credere nella Parola di Gesù, ma anche abbracciare e fare propria vita tutta la verità di Gesù. Leggiamo come l’Apostolo Paolo tratteggia una parte della verità di Gesù Signore: “Benedetto Dio, Padre del Signore nostro Gesù Cristo, che ci ha benedetti con ogni benedizione spirituale nei cieli in Cristo. In lui ci ha scelti prima della creazione del mondo per essere santi e immacolati di fronte a lui nella carità, predestinandoci a essere per lui figli adottivi mediante Gesù Cristo, secondo il disegno d’amore della sua volontà, a lode dello splendore della sua grazia, di cui ci ha gratificati nel Figlio amato. In lui, mediante il suo sangue, abbiamo la redenzione, il perdono delle colpe, secondo la ricchezza della sua grazia. Egli l’ha riversata in abbondanza su di noi con ogni sapienza e intelligenza, facendoci conoscere il mistero della sua volontà, secondo la benevolenza che in lui si era proposto per il governo della pienezza dei tempi: ricondurre al Cristo, unico capo, tutte le cose, quelle nei cieli e quelle sulla terra. In lui siamo stati fatti anche eredi, predestinati – secondo il progetto di colui che tutto opera secondo la sua volontà – a essere lode della sua gloria, noi, che già prima abbiamo sperato nel Cristo. In lui anche voi, dopo avere ascoltato la parola della verità, il Vangelo della vostra salvezza, e avere in esso creduto, avete ricevuto il sigillo dello Spirito Santo che era stato promesso, il quale è caparra della nostra eredità, in attesa della completa redenzione di coloro che Dio si è acquistato a lode della sua gloria” (Ef 1,3-14). Chi non accoglie nel cuore questa parte della verità di Gesù assieme a tutte le altre che sono state annunciate nell’Antico Testamento e ora divenute tutte realtà della verità di Cristo Signore, non crede in Cristo Signore. La verità di Cristo è essenza della sua missione. Lui non è come tutti gli altri uomini. Lui è il Figlio Unigenito del Padre, generato da Lui in principio, nell’oggi dell’eternità senza tempo. Il funzionario del re chiede il miracolo perché crede che Gesù può farlo. Gesù lo rimanda a casa, dicendogli: «Va’, tuo figlio vive». L’uomo crede nella parola di Gesù e si avvia verso casa. Gli vengono incontro i servi e gli riferiscono che il suo figlio era guarito dal suo male. Lui e tutta la sua famiglia si aprono alla fede in Cristo Gesù. Ancora non si tratta di fede perfetta nella pienezza della verità di Gesù Signore. Ma ora il funzionario sa che la Parola di Gesù è in tutto uguale alla Parola di Dio. Solo Dio dice e le cose sono. Se quella di Gesù è Parola uguale a quella di Dio, di sicuro Gesù è mandato da Dio. / In quel tempo, Gesù partì [dalla Samaria] per la Galilea. Gesù stesso infatti aveva dichiarato che un profeta non riceve onore nella propria patria. Quando dunque giunse in Galilea, i Galilei lo accolsero, perché avevano visto tutto quello che aveva fatto a Gerusalemme, durante la festa; anch’essi infatti erano andati alla festa. Andò dunque di nuovo a Cana di Galilea, dove aveva cambiato l’acqua in vino. Vi era un funzionario del re, che aveva un figlio malato a Cafàrnao. Costui, udito che Gesù era venuto dalla Giudea in Galilea, si recò da lui e gli chiedeva di scendere a guarire suo figlio, perché stava per morire. Gesù gli disse: «Se non vedete segni e prodigi, voi non credete». Il funzionario del re gli disse: «Signore, scendi prima che il mio bambino muoia». Gesù gli rispose: «Va’, tuo figlio vive». Quell’uomo credette alla parola che Gesù gli aveva detto e si mise in cammino. Proprio mentre scendeva, gli vennero incontro i suoi servi a dirgli: «Tuo figlio vive!». Volle sapere da loro a che ora avesse cominciato a star meglio. Gli dissero: «Ieri, un’ora dopo mezzogiorno, la febbre lo ha lasciato». Il padre riconobbe che proprio a quell’ora Gesù gli aveva detto: «Tuo figlio vive», e credette lui con tutta la sua famiglia. Questo fu il secondo segno, che Gesù fece quando tornò dalla Giudea in Galilea. / È giusto chiedersi: Qual è stato l’inizio della nostra fede? Siamo passati da una fede incipiente, iniziale in Cristo ad una fede perfetta nella verità piena di Gesù Signore? Cosa ancora manca alla nostra conoscenza del mistero di Gesù? Cosa si fa perché ogni lacuna sia colmata e ogni vuoto sia riempito? So che una fede in Cristo senza la verità di Cristo non mi sorregge nel momento della prova? So che Cristo ogni giorno aggiungeva verità a verità in modo che la fede dei discepoli fosse perfetta. / Madre della Redenzione, Angeli, Santi, fateci dalla conoscenza perfetta della verità. 
</p>

<p>
<u>SILVESTRINI-21</u> / Ti esalto Signore...<br>
Ripetuto nel cuore il ritornello del salmo responsoriale: "Ti esalto, Signore, perché mi hai risollevato". E' una preghiera di liberazione e di ringraziamento che sgorga dal cuore di un pellegrino pentito e convinto del suo Creatore. Dopo una dura prova di vita, adesso manifesta liberamente la sua disponibilità, la sua adesione totale a Dio. Con questa preghiera, il pellegrino ritorna alla sua vita d'origine, ricostruisce la sua Alleanza. E' un uomo maturo, coraggioso e pieno di fede. Ha sperimentato che fuori del Signore: tutto è vanità. La sua preghiera invita gli amici a fare la stessa esperienza con lui. La fede è al centro della sua preghiera e anche la via della salvezza. In questa preghiera di ringraziamento troviamo un punto d'unione nel Vangelo odierno, cioè un funzionario angosciato che prega il Signore Gesù Cristo di scendere a guarire suo figlio. La preghiera e la fede di quel padre spalancano le porte al mistero di Dio. Cristo è a tu per tu con la malattia, la sofferenza, la morte. Egli affronta la miseria dell'umanità. Egli cura, sana l'uomo con la sua Parola. "Va, tuo figlio vive". Gesù ha la Parola di Verità e di risurrezione. Ecco sant'Ireneo che diceva: "La gloria di Dio è l'uomo vivente". Cristo ci dimostra la verità della sua missione sulla terra: egli è venuto a cercare non i sani ma i malati. Cristo è il sacramento di Dio, sacramento della fede e della restaurazione. In questa linea Cristo attende da noi una fede coerente e sicura che ci dà la garanzia. Quell'uomo ha avuto la forza di credere alla parola di Gesù: sulla sua parola io cambio il mio atteggiamento, non persisto più. Tuttavia Gesù parla al nostro cuore, ci ripete: "Abbi fiducia". Ogni croce con Cristo conduce alla risurrezione. Se crediamo, allora il progresso nella fede è possibile, è garantito.
</p>

<p>
<u>LOYOLA-21</u> / Credere․․․ mica facile. Soprattutto quando si tratta di credere alla parola di qualcuno. L’episodio raccontatoci da Giovanni ci presenta questo funzionario del re che sì, ha sentito parlare di Gesù, forse lo ha visto anche operare (non lo sappiamo) e ora gli chiede un intervento a casa sua per il figlio gravemente malato. Un atto di coraggio, indubbiamente. Ma che Gesù porta subito ad un livello assai più profondo di fede: fidarsi della sua parola, credendo che possa inverarsi. E questo non è per niente facile. Non ci viene detto altro, se non che si mise in cammino credendo a quella parola: una bella scommessa, che avrebbe potuto anche rivelarsi una macabra presa in giro․․․ eppure si fida. Proprio lungo quel cammino che lo riporta ai suoi affetti, gli viene annunciato che suo figlio vive. E si rende conto che ciò è avvenuto quando Gesù lo ha assicurato della vita del figlio. Quella parola di vita e il suo affidarsi ad essa hanno compiuto il segno. Per noi che il Signore Gesù non lo possiamo incontrare fisicamente la sfida della fede è la stessa, se non ancora maggiore: credere che quella parola – la Parola – che ci viene proposta possa ancora oggi cambiare il corso di una vita, smuovere cuori, generare fraternità․․․ ovvero segni di risurrezione. / Quale parola mi parla di vita? Cosa mi impedisce di credere, in questo momento? In quale luogo della mia vita mi sento chiamato a incontrare il Signore? (Lino Dan SJ)
</p>

<p>
<u>LettureBose</u> / Il digiuno accetto a Dio / Ascolta: Dio non vuole un digiuno vano, perché digiunando in tal modo per Dio non lavori all'adempimento della giustizia. Digiuna per Dio in questo modo: non fare niente di male nella tua vita, ma servi il Signore con un cuore puro osservando i suoi comandamenti e camminando nei suoi precetti; nessun desiderio cattivo salga al tuo cuore; abbi fiducia in Dio, credendo che se agisci così compirai un digiuno eccelso e gradito a Dio ... Osserva i precetti del Signore e gli sarai gradito e sarai annoverato tra quelli che custodiscono i suoi comandamenti. Se farai qualcosa di buono oltre il comandamento di Dio, ti acquisterai una gloria più grande e sarai più glorioso davanti a Dio di quello che dovresti essere. Se oltre a osservare i precetti di Dio, aggiungi anche queste opere buone, gioirai a patto di osservarle nel modo che ti dico ... Ecco come devi osservare questo digiuno che intendi fare. Innanzitutto guardati da ogni parola malvagia e da ogni desiderio malvagio e purifica il tuo cuore da tutte le vanità di questo mondo. Se osservi questo, il tuo digiuno sarà perfetto. Ed ecco, dopo aver adempiuto quanto ho detto in precedenza, quel giorno non prenderai niente se non pane e acqua, calcolerai il prezzo degli alimenti che avresti potuto mangiare quel giorno e lo metterai da parte per darlo alle vedove, agli orfani, ai bisognosi e così ti umilierai affinché, grazie a questa umiltà, colui che ha ricevuto la tua offerta si sazi e preghi per te il Signore. Se dunque osservi il digiuno come io ti prescrivo, il tuo sacrificio sarà ben accetto a Dio e il tuo digiuno sarà tenuto in conto e l'opera così compiuta sarà bella, gioiosa e gradita a Dio. Questo osserverai tu con i tuoi figli e tutta la tua casa; osservandolo sarai felice. E quelli che ascoltano queste cose e le mettono in pratica saranno beati e riceveranno dal Signore quello che chiedono. (Erma, Il pastore 54,3-5; 56,2-3.5-9) 
</p>

<p>
<u>LuigiMariaEpicoco</u> / Fiducia contagiosa / Del Vangelo non bisogna ignorare mai nessun dettaglio, specialmente quando hanno a che fare con la geografia dei luoghi dove Gesù si reca: “Andò dunque di nuovo a Cana di Galilea, dove aveva cambiato l’acqua in vino. Vi era un funzionario del re, che aveva un figlio malato a Cafàrnao. Costui, udito che Gesù era venuto dalla Giudea in Galilea, si recò da lui e gli chiedeva di scendere a guarire suo figlio, perché stava per morire”. Cana è il luogo del primo miracolo. È il miracolo della gioia salvata in extremis grazie proprio ad un intervento di Gesù. Ancora una volta in questo luogo c’è una situazione estrema: un uomo ha un figlio in fin di vita, non c’è più tempo, e Gesù è l’unico che può fare qualcosa. La preghiera di questo padre viene esaudita ma la professione di fede che Gesù domanda a quest’uomo è davvero unica nel suo genere: “Il funzionario del re gli disse: «Signore, scendi prima che il mio bambino muoia». Gesù gli rispose: «Va’, tuo figlio vive». Quell’uomo credette alla parola che Gesù gli aveva detto e si mise in cammino”. La risposta di quest’uomo è unica: crede a Gesù non inseguito al miracolo, ma crede a Gesù senza ancora aver visto il miracolo della guarigione del figlio. Sembra che il Vangelo voglia suggerirci che l’atteggiamento vero della fede non è vedere un segno per poi credere, ma credere in assenza di segni fino al punto in cui quella fiducia rende visibile anche il segno: “Proprio mentre scendeva, gli vennero incontro i suoi servi a dirgli: «Tuo figlio vive!». Volle sapere da loro a che ora avesse cominciato a star meglio. Gli dissero: «Ieri, un’ora dopo mezzogiorno, la febbre lo ha lasciato». Il padre riconobbe che proprio a quell’ora Gesù gli aveva detto: «Tuo figlio vive», e credette lui con tutta la sua famiglia”. Il risultato è una sovrabbondanza di conversione. Se infatti all’inizio è solo lui capace di una fede senza segni, alla fine del miracolo tutta la sua famiglia si converte. È bello pensare che l’atto singolo di fede di uno di noi alla fine diventa l’inizio della conversione degli altri.
</p>

<p>
<u>MichaelDavideSemeraro</u> / Convertire... è scendere / Potremmo a ragione dire che ormai la vita del Signore Gesù è tutta in salita – come spesso abbiamo l’impressione che sia pure la nostra vita su questa terra – e, nel cuore di Cristo, vi è piena e piana coscienza di tutto ciò: «egli stesso aveva dichiarato che un profeta non riceve onore nella sua patria» (Gv 4,44). Lo stesso Signore Gesù come – e in comunione con – ciascuno di noi è chiamato a una sottile conversione: imparare che salire è scendere. La grande visione del profeta nella prima lettura di oggi: «Ecco, io creo nuovi cieli e nuova terra; non si ricorderà più il passato, non verrà più in mente, poiché si godrà e si gioirà sempre di quello che sto per creare» (Is 65,17-18) trova il suo giusto contesto proprio nel dinamismo della scuola quaresimale. Attraverso l’apprendimento che ci viene offerto dalla liturgia, ciascuno di noi è condotto a rendersi conto di come la gioia, che nessuno e niente può «togliere» (Gv 16,23), è proprio quella che radica in un rinnovamento profondo della logica cui obbedisce la nostra vita, animata dal nostro desiderio più forte e più profondo. Come dice il salmo: «alla sera sopraggiunge il pianto e al mattino ecco la gioia» (Sal 29,6). Non si può conoscere l’emozione del mattino senza aver saputo attraversare la paura della notte; non si può conoscere la pace senza aver assunto tutto il peso del turbamento. Per ben tre volte, nel vangelo di oggi ritorna il verbo «scendere» (Gv 4,47). Infatti «il secondo miracolo» (4,54) del Signore Gesù nel vangelo di Giovanni avviene sempre a «Cana di Galilea, dove aveva cambiato l’acqua in vino» (4,46) su richiesta della madre sua ed è come risposta – ancora una volta – a una richiesta in favore di terzi. In questo caso da parte di un funzionario del re, che, più profondamente e veramente, è un padre che implora per il suo figlio: «Signore, scendi prima che il mio bambino muoia» (Gv 5,49). La promessa del profeta: «Non ci sarà più un bimbo che viva solo pochi giorni» (Is 65,20) è come se diventasse – attraverso l’angoscia di quest’uomo – l’occasione perché il Signore Gesù si riveli – e in verità – come «un profeta» (Gv 4,44). Il Signore Gesù ac-con-discende con la sua parola, che tramuta questa volta l’imminente morte in aurora di vita. Questo cambiamento del «lamento in danza» (Sal 29,12) avviene «proprio mentre scendeva» (Gv 4,51). La parola del Signore rivolta al funzionario del re: «Va’, tuo figlio vive» Gv (4,50) sembra farsi lontana profezia di ciò che non sarà udito in quel terribile pomeriggio che si tramuterà in notte fonda sul Calvario: salire è scendere e questo va fatto senza prove, ma mettendosi «in cammino» (4,50), come Abramo con il suo figlio Isacco verso il Moria; come quest’uomo per suo figlio già in viaggio verso gli inferi; come ciascuno di noi che è pellegrino verso «nuovi cieli e terra nuova» (Is 65,17). Forse pensavamo di dover salire e invece si tratta sempre e solo di scendere, come il sole «dopo mezzogiorno» (Gv 4,52). Non è difficile immaginare la trepidazione di questo padre mentre torna a casa senza «segni e prodigi» (4,48), contando solo su una parola chiaramente esagerata e come sospeso sul baratro di una difficile fiducia. Eppure, solo così anche per ciascuno di noi «il passato non verrà più in mente» (Is 65,17) e la paura non sarà più la nostra tomba prima ancora che la morte ci abbia raggiunto. Il Signore Gesù non ci guarisce con gesti portentosi e parole incantatorie, ma lo fa «semplicemente con la sua sensibilità che testimonia un segreto conosciuto solo da lui: il Regno di Dio che viene è la misericordia» (J. GILLET, Jésus devant sa vie et sa mort, Aubier, p. 115).
</p>

<p>
<u>RobertoPasolini</u> / Riconoscere / La liturgia della Parola in questo giorno sembra voler assicurare al Signore Dio il ruolo di protagonista nel processo di conversione al Vangelo a cui siamo chiamati, se davvero vogliamo acconsentire alla nostra rigenerazione in Cristo avviata dal dono battesimale. A un popolo rimasto profondamente sfiduciato e ferito dopo la drammatica esperienza dell’esilio in Babilonia, la terza parte del libro di Isaia rivolge una parola di grande speranza. L’invito è di fissare lo sguardo non tanto su quello che in passato ha potuto garantire pace e prosperità, ma su quel futuro in cui Dio potrebbe esercitare ancora la sua forza rinnovatrice e creatrice: «Ecco, io creo nuovi cieli e nuova terra; non si ricorderà più il passato, non verrà più in mente, poiché si godrà e si gioirà sempre di quello che sto per creare, poiché creo Gerusalemme per la gioia, e il suo popolo per il gaudio» (Is 65,17-18). Distogliere l’attenzione del cuore dalle cose vissute e custodite nella cassaforte della memoria non è mai un’operazione esente da un certo combattimento interiore. Siamo capaci di stabilire una velenosa e fatale complicità con quelle «voci di pianto» e con quelle «grida di angoscia» (65,19) che si agitano dentro di noi nei momenti in cui ci sentiamo esuli dalla gioia e dalla pace. Il rischio di guardare indietro e cadere nell’inganno della nostalgia è il modo più ordinario con cui l’insicurezza riesce a dominare il cammino di ogni persona e di ogni popolo. Isaia, tuttavia, solleva la sua voce potente e sognante per accendere una grande luce sulle tenebre dell’esilio: nonostante l’evidenza sfavorevole, il Signore Dio continua a realizzare i suoi disegni di bene e a compiere le sue promesse per Israele. Di questa viva speranza, il profeta sembra essere assolutamente persuaso: «Non ci sarà più un bimbo che viva solo pochi giorni, né un vecchio che dei suoi giorni non giunga alla pienezza» (Is 65,20). Non è sempre facile nutrire ottimismo verso il domani e credere che la vita, nel suo sorgere e nel suo declinare, resti un dono che Dio desidera garantire per sempre e per tutti. Eppure non esiste altra via da percorrere, se non quella di una ostinata fiducia e attenzione al reale per seguire le orme di un Dio che cambia le cose senza troppi «segni e prodigi» (Gv 4,48), ma trasformando continuamente la morte in vita con la stessa premurosa delicatezza con cui un giorno il suo Verbo eterno «aveva cambiato l’acqua in vino» (4,46). La Quaresima è per noi credenti un tempo favorevole per convertire la nostra attitudine allo scoraggiamento verso una vigilanza sobria e attenta a tutti quei segni del mistero pasquale sparsi nella realtà e nella vita del mondo, che attendono di essere riconosciuti e accolti dalla nostra sensibilità. Il «funzionario del re» (4,46), che accetta di scendere in Giudea senza vedere nulla, rappresenta un modello autentico di questa fede solida e silenziosa perché, nel buio della sua personale afflizione, non esita a compiere il gesto dell’affidamento, ascoltando la voce del Signore e mettendosi in cammino sulla semplice scorta di una sola parola udita: «Quell’uomo credette alla parola che gli aveva detto Gesù e si mise in cammino» (Gv 4,50). Ciò che noi chiamiamo fede non è altro che la disponibilità a muoversi senza sapere esattamente quando i cieli saranno davvero capaci di offrirci novità e la terra così feconda da far germogliare ancora frutti di gioia da gustare e condividere. Rendere «grazie per sempre» (Sal 29,13) al Signore, per i suoi doni e per la sua fedeltà, significa accettare che la realtà — quindi anche il passato e il futuro — non possa in alcun modo essere considerata il luogo dove si consuma il tragico fallimento dei nostri sogni, ma lo spazio di libertà dove Dio intende partecipare «alla festa» della nostra vita con la sua paternità salvifica e terapeutica: «Il padre riconobbe che proprio a quell’ora Gesù gli aveva detto: “Tuo figlio vive”, e credette lui con tutta la sua famiglia» (Gv 4,53).
</p>

<p>
<u>HomilyVoice-21</u> / 15 MARZO – IV SETTIMANA DI QUARESIMA [B] PRIMA LETTURA Ecco, infatti, io creo nuovi cieli e nuova terra; non si ricorderà più il passato, non verrà più in mente, poiché si godrà e si gioirà sempre di quello che sto per creare, poiché creo Gerusalemme per la gioia, e il suo popolo per il gaudio. Volendo interpretare in modo assai audace queste parole del Signore a noi rivolte da Lui per mezzo del suo profeta – Ecco, io creo nuovi cieli e nuova terra; non si ricorderà più il passato – dobbiamo gridare che il nuovo cielo è Cristo Gesù, la nuova terra è Cristo Gesù; non si ricorderà più il passato sono i frutti di vita eterna che Cristo Gesù produce in noi per la fede in Lui.  Cristo Gesù è il nuovo cielo perché il cielo si è arricchito della sua umanità. Nella sua umanità tutta la creazione è nel cielo. È in Dio. È mistero non solo del suo mistero, ma anche nel suo mistero.  Cristo Gesù è la nuova terra perché la terra si è arricchita della sua divinità. Nella Persona di Cristo Signore Dio è vero uomo e l’uomo è vero Dio. La persona è una. Nelle due nature sussiste la sola Persona divina, che è persona Eterna, persona generata, persona non creata. Ancora con una interpretazione meno audace questa volta, la creazione di Gerusalemme che è oggi il corpo di Cristo, la sua Chiesa, sarà data a noi nel suo splendere eterno solo al momento della Parusia. Ecco cosa rivela lo Spirito Santo per mezzo dell’Apostolo Giovanni: Uno degli anziani allora si rivolse a me e disse: «Questi, che sono vestiti di bianco, chi sono e da dove vengono?». Gli risposi: «Signore mio, tu lo sai». E lui: «Sono quelli che vengono dalla grande tribolazione e che hanno lavato le loro vesti, rendendole candide nel sangue dell’Agnello. Per questo stanno davanti al trono di Dio e gli prestano servizio giorno e notte nel suo tempio; e Colui che siede sul trono stenderà la sua tenda sopra di loro. Non avranno più fame né avranno più sete, non li colpirà il sole né arsura alcuna, perché l’Agnello, che sta in mezzo al trono, sarà il loro pastore e li guiderà alle fonti delle acque della vita. E Dio asciugherà ogni lacrima dai loro occhi» (Ap 7,13-17). E vidi un cielo nuovo e una terra nuova: il cielo e la terra di prima infatti erano scomparsi e il mare non c’era più. E vidi anche la città santa, la Gerusalemme nuova, scendere dal cielo, da Dio, pronta come una sposa adorna per il suo sposo. Udii allora una voce potente, che veniva dal trono e diceva: «Ecco la tenda di Dio con gli uomini! Egli abiterà con loro  ed essi saranno suoi popoli ed egli sarà il Dio con loro, il loro Dio. E asciugherà ogni lacrima dai loro occhi e non vi sarà più la morte né lutto né lamento né affanno, perché le cose di prima sono passate».  E Colui che sedeva sul trono disse: «Ecco, io faccio nuove tutte le cose». E soggiunse: «Scrivi, perché queste parole sono certe e vere». E mi disse: «Ecco, sono compiute! Io sono l’Alfa e l’Omèga, il Principio e la Fine. A colui che ha sete  io darò gratuitamente da bere alla fonte dell’acqua della vita. Chi sarà vincitore erediterà questi beni; io sarò suo Dio ed egli sarà mio figlio. Ma per i vili e gli increduli, gli abietti e gli omicidi, gli immorali, i maghi, gli idolatri e per tutti i mentitori è riservato lo stagno ardente di fuoco e di zolfo. Questa è la seconda morte». Poi venne uno dei sette angeli, che hanno le sette coppe piene degli ultimi sette flagelli, e mi parlò: «Vieni, ti mostrerò la promessa sposa, la sposa dell’Agnello».  L’angelo mi trasportò in spirito su di un monte grande e alto, e mi mostrò la città santa, Gerusalemme, che scende dal cielo, da Dio, risplendente della gloria di Dio.  Il suo splendore è simile a quello di una gemma preziosissima, come pietra di diaspro cristallino. È cinta da grandi e alte mura con dodici porte: sopra queste porte stanno dodici angeli e nomi scritti, i nomi delle dodici tribù dei figli d’Israele.  A oriente tre porte, a settentrione tre porte, a mezzogiorno tre porte e a occidente tre porte. Le mura della città poggiano su dodici basamenti, sopra i quali sono i dodici nomi dei dodici apostoli dell’Agnello. Colui che mi parlava aveva come misura una canna d’oro per misurare la città, le sue porte e le sue mura. La città è a forma di quadrato: la sua lunghezza è uguale alla larghezza. L’angelo misurò la città con la canna: sono dodicimila stadi; la lunghezza, la larghezza e l’altezza sono uguali. Ne misurò anche le mura: sono alte centoquarantaquattro braccia, secondo la misura in uso tra gli uomini adoperata dall’angelo. Le mura sono costruite con diaspro e la città è di oro puro, simile a terso cristallo.  I basamenti delle mura della città sono adorni di ogni specie di pietre preziose. Il primo basamento è di diaspro, il secondo di zaffìro, il terzo di calcedònio, il quarto di smeraldo, il quinto di sardònice, il sesto di cornalina, il settimo di crisòlito, l’ottavo di berillo, il nono di topazio, il decimo di crisopazio, l’undicesimo di giacinto, il dodicesimo di ametista.  E le dodici porte sono dodici perle; ciascuna porta era formata da una sola perla. E la piazza della città è di oro puro, come cristallo trasparente. In essa non vidi alcun tempio: il Signore Dio, l’Onnipotente, e l’Agnello sono il suo tempio. La città non ha bisogno della luce del sole, né della luce della luna: la gloria di Dio la illumina e la sua lampada è l’Agnello. Le nazioni cammineranno alla sua luce, e i re della terra a lei porteranno il loro splendore. Le sue porte non si chiuderanno mai durante il giorno, perché non vi sarà più notte. E porteranno a lei la gloria e l’onore delle nazioni. Non entrerà in essa nulla d’impuro, né chi commette orrori o falsità, ma solo quelli che sono scritti nel libro della vita dell’Agnello (Ap 21,1-27).  E mi mostrò poi un fiume d’acqua viva, limpido come cristallo, che scaturiva dal trono di Dio e dell’Agnello.  In mezzo alla piazza della città, e da una parte e dall’altra del fiume, si trova un albero di vita che dà frutti dodici volte all’anno, portando frutto ogni mese; le foglie dell’albero servono a guarire le nazioni. E non vi sarà più maledizione. Nella città vi sarà il trono di Dio e dell’Agnello: i suoi servi lo adoreranno; vedranno il suo volto e porteranno il suo nome sulla fronte. Non vi sarà più notte, e non avranno più bisogno di luce di lampada né di luce di sole, perché il Signore Dio li illuminerà. E regneranno nei secoli dei secoli (Ap 22,1-5).  O ci lasciamo introdurre per lo Spirito Santo e il ministero della Chiesa nel cielo nuovo e nella terra nuova che è Cristo Gesù, divenendo parte del suo corpo e partecipi della natura divina, vivendo come suo vero corpo e manifestando i frutti che la natura divina produce, o rimarremo nel vecchio mondo, mondo delle lacrime, del dolore, della grande sofferenza, che logora e consuma il nostro corpo, la nostra vita.  Mentre lacrime, dolore, indicibile sofferenza, vissuti come partecipi della natura divina e come vero corpo di Cristo Gesù, sono trasformati in redenzione, in salvezza, in giustificazione, per l’elevazione dell’uomo fino al raggiungimento della sua vera umanità che è in Cristo, con Lui, per Lui.  LEGGIAMO Is 65,17-22 Ecco, infatti, io creo nuovi cieli e nuova terra; non si ricorderà più il passato, non verrà più in mente, poiché si godrà e si gioirà sempre di quello che sto per creare, poiché creo Gerusalemme per la gioia, e il suo popolo per il gaudio. Io esulterò di Gerusalemme, godrò del mio popolo. Non si udranno più in essa voci di pianto, grida di angoscia. Non ci sarà più un bimbo che viva solo pochi giorni, né un vecchio che dei suoi giorni non giunga alla pienezza, poiché il più giovane morirà a cento anni e chi non raggiunge i cento anni sarà considerato maledetto. Fabbricheranno case e le abiteranno, pianteranno vigne e ne mangeranno il frutto.  Cristo Gesù è per noi il cielo nuovo e la terra nuova. Il suo corpo è la nuova Gerusalemme che discende da Dio. L’uomo è chiamato dal suo Creatore e Signore a divenire anche lui cielo nuovo e terra nuova. Come? Divenendo vero corpo di Cristo Gesù e partecipe della pienezza della divinità che abita in questo corpo santissimo. Come si diviene corpo di Cristo e partecipe della pienezza della divinità in Lui? Si diviene tutto questo attraverso la predicazione di Cristo Gesù, il vero Vangelo di Dio, la fede in questo santissimo Vangelo, la nascita come nuove creature da acqua e da Spirito Santo per la mediazione della Chiesa.  Quanti sono corpo di Cristo, ognuno secondo la sua particolare conformazione a Cristo è chiamato a creare nella storia il corpo di Cristo, divenendo così creatori con il Creatore.  Il Creatore ha dato a noi Cristo Gesù, vero cielo nuovo e vera terra nuova, gli Apostoli e in comunione con loro, ogni altro membro del corpo di Cristo è chiamato a creare il corpo di Cristo nella nostra storia, annunciando il Vangelo, invitando alla conversione, chiedendo ad ognuno di lasciarsi creare cielo nuovo e terra nuova, cioè a lasciarsi fare corpo di Cristo. Senza battesimo ognuno rimane nella sua vecchia terra, vecchia umanità, vecchia Gerusalemme. Questa verità così viene annunciata a noi dallo Spirito Santo per bocca dell’Apostolo Paolo: Io dunque, prigioniero a motivo del Signore, vi esorto: comportatevi in maniera degna della chiamata che avete ricevuto, con ogni umiltà, dolcezza e magnanimità, sopportandovi a vicenda nell’amore, avendo a cuore di conservare l’unità dello spirito per mezzo del vincolo della pace.  Un solo corpo e un solo spirito, come una sola è la speranza alla quale siete stati chiamati, quella della vostra vocazione; un solo Signore, una sola fede, un solo battesimo. Un solo Dio e Padre di tutti, che è al di sopra di tutti, opera per mezzo di tutti ed è presente in tutti.  A ciascuno di noi, tuttavia, è stata data la grazia secondo la misura del dono di Cristo. Per questo è detto: Asceso in alto, ha portato con sé prigionieri,  ha distribuito doni agli uomini. Ma cosa significa che ascese, se non che prima era disceso quaggiù sulla terra? Colui che discese è lo stesso che anche ascese al di sopra di tutti i cieli, per essere pienezza di tutte le cose. Ed egli ha dato ad alcuni di essere apostoli, ad altri di essere profeti, ad altri ancora di essere evangelisti, ad altri di essere pastori e maestri, per preparare i fratelli a compiere il ministero, allo scopo di edificare il corpo di Cristo, finché arriviamo tutti all’unità della fede e della conoscenza del Figlio di Dio, fino all’uomo perfetto, fino a raggiungere la misura della pienezza di Cristo.  Così non saremo più fanciulli in balìa delle onde, trasportati qua e là da qualsiasi vento di dottrina, ingannati dagli uomini con quella astuzia che trascina all’errore.  Al contrario, agendo secondo verità nella carità, cerchiamo di crescere in ogni cosa tendendo a lui, che è il capo, Cristo.  Da lui tutto il corpo, ben compaginato e connesso, con la collaborazione di ogni giuntura, secondo l’energia propria di ogni membro, cresce in modo da edificare se stesso nella carità (Ef 4,1-16).  È questa la grande opera affidata dal Padre celeste, nello Spirito Santo, al corpo di Cristo che è la Chiesa: creare nella storia il cielo nuovo e la terra nuova che è il corpo di Cristo, offrendo ad esso ogni aiuto di grazia, verità, luce, perché il corpo di Cristo possa manifestare al mondo tutta la potenza e la ricchezza, tutta la bellezza e lo splendore di questa nuova creazione del nostro Dio.  È grande tradimento della volontà del Padre nostro celeste pensare di poter creare cieli nuovi e terra nuova escludendo Cristo Gesù, ignorandolo, mettendolo da parte, saltando il suo mistero, rinunciando all’annuncio del Vangelo, non invitando più né alla conversione e né al battesimo. È grande tradimento della nuova opera di Dio sostenere con sofisticate argomentazioni della carne che siamo tutti uguali. È vero. Siamo tutti uguali nel peccato e nel tradimento e rinnegamento della volontà del nostro Dio e Signore. La grazia e lo Spirito Santo fanno la differenza.  LETTURA DEL  VANGELO «Se non vedete segni e prodigi, voi non credete».  «Signore, scendi prima che il mio bambino muoia».  «Va’, tuo figlio vive».  Quell’uomo credette alla parola che Gesù gli aveva detto e si mise in cammino. Un funzionario del re ha un figlio gravemente ammalato. Quest’uomo è di Cafàrnao. Si reca da Gesù e gli chiede di scendere a guarire suo Figlio. Gesù attualmente è in Cana di Galilea, città nella quale era avvenuto il primo miracolo. La risposta di Gesù è immediata: Se non vedete segni e prodigi, voi non credete. Il funzionario del re gli replica all’istante con un vero atto di fede: “Signore, scendi prima che il mio bambino muoia”. Evidentemente ci troviamo dinanzi a due atti di fede. Gesù vuole che si creda nella sua Parola, ci si converta, si accolga il regno di Dio che viene nella sua Persona. Il funzionario del re crede in Gesù come uomo venuto da Dio capace di compiere qualsiasi prodigio per il bene di ogni uomo. Quest’uomo crede in Gesù operatore di segni e di prodigi. Ha una fede incompleta, non purissima, ma si tratta pur sempre di fede in Cristo Gesù, persona veramente mandata da Dio. Questa fede non era invece né negli scribi e né nei farisei. Costoro calunniavano Gesù dicendo che compiva la liberazione dagli spiriti impuri perché alleato con il principe dei demòni. Costoro non riuscivano a vedere i segni di Gesù come opera del Padre per mezzo di Lui: Di nuovo i Giudei raccolsero delle pietre per lapidarlo. Gesù disse loro: «Vi ho fatto vedere molte opere buone da parte del Padre: per quale di esse volete lapidarmi?».  Gli risposero i Giudei: «Non ti lapidiamo per un’opera buona, ma per una bestemmia: perché tu, che sei uomo, ti fai Dio».  Disse loro Gesù: «Non è forse scritto nella vostra Legge: Io ho detto: voi siete dèi? Ora, se essa ha chiamato dèi coloro ai quali fu rivolta la parola di Dio – e la Scrittura non può essere annullata –, a colui che il Padre ha consacrato e mandato nel mondo voi dite: “Tu bestemmi”, perché ho detto: “Sono Figlio di Dio”?  Se non compio le opere del Padre mio, non credetemi; ma se le compio, anche se non credete a me, credete alle opere, perché sappiate e conosciate che il Padre è in me, e io nel Padre». Allora cercarono nuovamente di catturarlo, ma egli sfuggì dalle loro mani (Gv 10,31-39).  Il funzionario del re crede invece che Gesù è persona che viene da Dio e per questo gli chiede di scendere con lui a Cafàrnao. Lui può guarire suo figlio. Gesù subito gli accorda la grazia, ma facendolo passare sempre per la via della fede. Il funzionario ora deve credere che Gesù non ha bisogno di essere presente per operare. Lui può operare anche da lontano. È sufficiente che Lui comandi alla malattia anche a distanza, da Cana di Galilea e questa all’istante lascerà suo figlio. Il funzionario del re crede nella parola di Gesù. Crede e si avvia per ritornare a casa sua con questa certezza nel cuore: Gesù ha detto che mio figlio vive e di certo mio figlio vivrà. Come si può constatare c’è un passaggio, c’è una crescita della fede. Dalla fede che Gesù se viene, guarirà il figlio alla fede che il figlio guarirà senza la presenza fisica di Gesù. Ora il funzionario del re crede che suo figlio guarirà. Lo ha detto Gesù. Ogni Parola di Gesù è vera, si compie. Questo passaggio non è di poco conto. Questo passaggio è la via perché si giunga alla fede perfetta nella Parola di Gesù.  LEGGIAMO IL TESTO DI Gv 4,43-54 Trascorsi due giorni, partì di là per la Galilea. Gesù stesso infatti aveva dichiarato che un profeta non riceve onore nella propria patria.  Quando dunque giunse in Galilea, i Galilei lo accolsero, perché avevano visto tutto quello che aveva fatto a Gerusalemme, durante la festa; anch’essi infatti erano andati alla festa. Andò dunque di nuovo a Cana di Galilea, dove aveva cambiato l’acqua in vino. Vi era un funzionario del re, che aveva un figlio malato a Cafàrnao.  Costui, udito che Gesù era venuto dalla Giudea in Galilea, si recò da lui e gli chiedeva di scendere a guarire suo figlio, perché stava per morire. Gesù gli disse: «Se non vedete segni e prodigi, voi non credete».  Il funzionario del re gli disse: «Signore, scendi prima che il mio bambino muoia». Gesù gli rispose: «Va’, tuo figlio vive». Quell’uomo credette alla parola che Gesù gli aveva detto e si mise in cammino.  Proprio mentre scendeva, gli vennero incontro i suoi servi a dirgli: «Tuo figlio vive!». Volle sapere da loro a che ora avesse cominciato a star meglio. Gli dissero: «Ieri, un’ora dopo mezzogiorno, la febbre lo ha lasciato».  Il padre riconobbe che proprio a quell’ora Gesù gli aveva detto: «Tuo figlio vive», e credette lui con tutta la sua famiglia.  Questo fu il secondo segno, che Gesù fece quando tornò dalla Giudea in Galilea. Qual è la fede perfetta alla quale il funzionario del re è giunto, lui con tutta la sua famiglia? Fede perfetta è questa: credere che ogni Parola di Gesù è vera Parola di Dio. È Parola di Dio quando guarisce il corpo ed è Parola di Dio quando guarisce l’anima e lo spirito.  È Parola di Dio quando parla delle cose della terra ed è Parola di Dio quando parla delle cose del cielo. È Parola di Dio quando parla del tempo ed è anche Parola di Dio quando parla dell’eternità. Oggi è questa fede che abbiamo smarrito noi, discepoli di Gesù.  Non crediamo più nella verità di tutte le Parole di Gesù. Non confessiamo più che ogni Parola di Gesù è Parola del Padre. Non solo è Parola del Padre, il Padre non ha altra Parola da dire a noi se non la Parola detta da Cristo Gesù, Parola che lo Spirito Santo ogni giorno deve spiegare ad ogni credente perché entri nella pienezza della verità in essa contenuta. Ecco come questa verità viene annunciata a Nicodemo: “Gli replicò Nicodèmo: «Come può accadere questo?». Gli rispose Gesù: «Tu sei maestro d’Israele e non conosci queste cose? In verità, in verità io ti dico: noi parliamo di ciò che sappiamo e testimoniamo ciò che abbiamo veduto; ma voi non accogliete la nostra testimonianza. Se vi ho parlato di cose della terra e non credete, come crederete se vi parlerò di cose del cielo? Nessuno è mai salito al cielo, se non colui che è disceso dal cielo, il Figlio dell’uomo.  E come Mosè innalzò il serpente nel deserto, così bisogna che sia innalzato il Figlio dell’uomo, perché chiunque crede in lui abbia la vita eterna (Gv 3,9-15). È questa fede che il Signore chiede perché si abbia la vita eterna: “Dio infatti ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna.  Dio, infatti, non ha mandato il Figlio nel mondo per condannare il mondo, ma perché il mondo sia salvato per mezzo di lui.  Chi crede in lui non è condannato; ma chi non crede è già stato condannato, perché non ha creduto nel nome dell’unigenito Figlio di Dio.  E il giudizio è questo: la luce è venuta nel mondo, ma gli uomini hanno amato più le tenebre che la luce, perché le loro opere erano malvagie.  Chiunque infatti fa il male, odia la luce, e non viene alla luce perché le sue opere non vengano riprovate.  Invece chi fa la verità viene verso la luce, perché appaia chiaramente che le sue opere sono state fatte in Dio» (Gv 3,16-21).  La vera fede non è in una sola Parola di Dio, ma in tutte le Parole di Dio. Così anche la vera fede non è in una Parola di Cristo Gesù, ma in tutte le Parola di Cristo Gesù. Va anche aggiunto che la vera fede non è in una verità illuminata dallo Spirito Santo, ma in tutte le verità da Lui illuminate in pienezza di intelligenza, sapienza, conoscenza. Oggi viviamo di fede ereticale, perché ci siamo separati dalla Parola del Padre, dalla Parola del Figlio suo Cristo Gesù, dalla verità dello Spirito Santo. Una sola frase del Vangelo è per noi tutto il Vangelo. Una sola frase della Scrittura Santa è per noi tutta la Scrittura santa. Una sola verità dello Spirito Santo è per noi tutta la verità dello Spirito Santo. Il funzionario del re è passato dalla fede in Gesù operatore di miracoli con la sua presenza fisica alla fede in Gesù operatore di miracoli per comando, per volontà. Da questa fede è passato alla fede in ogni Parola di Gesù. Noi sappiamo che quando Gesù ai Giudei chiederà la fede in ogni sua Parola, anche molti dei suoi discepoli lo hanno abbandonato. Pietro invece confessa che Gesù ha parole di vita eterna: Chi mangia la mia carne e beve il mio sangue ha la vita eterna e io lo risusciterò nell’ultimo giorno. Perché la mia carne è vero cibo e il mio sangue vera bevanda. Chi mangia la mia carne e beve il mio sangue rimane in me e io in lui.  Come il Padre, che ha la vita, ha mandato me e io vivo per il Padre, così anche colui che mangia me vivrà per me. Questo è il pane disceso dal cielo; non è come quello che mangiarono i padri e morirono. Chi mangia questo pane vivrà in eterno». Gesù disse queste cose, insegnando nella sinagoga a Cafàrnao. Molti dei suoi discepoli, dopo aver ascoltato, dissero: «Questa parola è dura! Chi può ascoltarla?».  Gesù, sapendo dentro di sé che i suoi discepoli mormoravano riguardo a questo, disse loro: «Questo vi scandalizza? E se vedeste il Figlio dell’uomo salire là dov’era prima?  È lo Spirito che dà la vita, la carne non giova a nulla; le parole che io vi ho detto sono spirito e sono vita. Ma tra voi vi sono alcuni che non credono». Gesù infatti sapeva fin da principio chi erano quelli che non credevano e chi era colui che lo avrebbe tradito.  E diceva: «Per questo vi ho detto che nessuno può venire a me, se non gli è concesso dal Padre». Da quel momento molti dei suoi discepoli tornarono indietro e non andavano più con lui. Disse allora Gesù ai Dodici: «Volete andarvene anche voi?».  Gli rispose Simon Pietro: «Signore, da chi andremo? Tu hai parole di vita eterna e noi abbiamo creduto e conosciuto che tu sei il Santo di Dio» (Gv 6,54-68).  Oggi l’Evangelista Giovanni presenta a noi questo funzionario del re come vero modello di fede per ogni altro discepolo di Gesù. Beato quell’uomo che giunge alla fede in ogni Parola detta a noi da Cristo Signore. Madre di Cristo Gesù, oggi la Parola del Figlio tuo è ridotta a menzogna. Vieni in nostro soccorso. Aiutaci a ricordarla nella sua purezza e semplicità, ma anche a viverla in purezza e grande amore. Il mondo vedrà il nostro amore e la nostra fede per la Parola e anch’esso se vuole potrà convertirsi. Madre Santa, non tardare il tuo intervento. Amen.    MARTEDÌ 
</p>


<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
