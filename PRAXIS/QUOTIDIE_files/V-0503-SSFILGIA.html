<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> Festa Santi Filippo e Giacomo. L'apostolo Filippo e Giacomo il minore vengono ricordati lo stesso giorno poichè le loro reliquie furono deposte insieme nella chiesa dei Dodici Apostoli a Roma. Filippo (primo secolo) era originario della città di Betsaida, la stessa degli apostoli Pietro e Andrea. Discepolo di Giovanni Battista, fu tra i primi a seguire Gesù e, secondo la tradizione, evangelizzò gli Sciti e i Parti. Giacomo (primo secolo) era figlio di Alfeo e cugino di Gesù. Ebbe un ruolo importante nel concilio di Gerusalemme (50 circa) divenendo capo della Chiesa della città alla morte di Giacomo il Maggiore.
</p>

<p>
<u>ANTIFONA</u> / Questi sono uomini santi: il Signore li ha eletti nel suo amore generoso, ha dato loro una gloria eterna. Alleluia.
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / O Dio, che ogni anno ci rallegri con la festa degli apostoli Filippo e Giacomo, per le loro preghiere concedi a noi di partecipare al mistero della morte e risurrezione del tuo Figlio unigenito, per giungere alla visione eterna del tuo volto. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Il Signore apparve a Giacomo, e quindi a tutti gli apostoli</b> / Dalla prima lettera di san Paolo apostolo ai Corìnzi (1Cor 15,1-8) / Vi proclamo, fratelli, il Vangelo che vi ho annunciato e che voi avete ricevuto, nel quale restate saldi e dal quale siete salvati, se lo mantenete come ve l'ho annunciato. A meno che non abbiate creduto invano! A voi infatti ho trasmesso, anzitutto, quello che anch'io ho ricevuto, cioè che Cristo morì per i nostri peccati secondo le Scritture e che fu sepolto e che è risorto il terzo giorno secondo le Scritture e che apparve a Cefa e quindi ai Dodici. In seguito apparve a più di cinquecento fratelli in una sola volta: la maggior parte di essi vive ancora, mentre alcuni sono morti. Inoltre apparve a Giacomo, e quindi a tutti gli apostoli. Ultimo fra tutti apparve anche a me. / Parola di Dio.
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Sal 18) <b>Per tutta la terra si diffonde il loro annuncio.</b> / I cieli narrano la gloria di Dio, l'opera delle sue mani annuncia il firmamento. Il giorno al giorno ne affida il racconto e la notte alla notte ne trasmette notizia. / Senza linguaggio, senza parole, senza che si oda la loro voce, per tutta la terra si diffonde il loro annuncio e ai confini del mondo il loro messaggio.
</p>

<p>
<u>ALLELUIA</u> / Alleluia, Alleluia / Io sono la via, la verità e la vita, dice il Signore; Filippo, chi ha visto me, ha visto il Padre. (Gv 14,6.9) / Alleluia.
</p>

<p>
<u>VANGELO</u> / <b>Da tanto tempo sono con voi e tu non mi hai conosciuto, Filippo?</b> / Dal Vangelo secondo  Giovanni (Gv 14,6-14) / In quel tempo, disse Gesù a Tommaso: «Io sono la via, la verità e la vita. Nessuno viene al Padre se non per mezzo di me. Se avete conosciuto me, conoscerete anche il Padre mio: fin da ora lo conoscete e lo avete veduto». Gli disse Filippo: «Signore, mostraci il Padre e ci basta». Gli rispose Gesù: «Da tanto tempo sono con voi e tu non mi hai conosciuto, Filippo? Chi ha visto me, ha visto il Padre. Come puoi tu dire: "Mostraci il Padre"? Non credi che io sono nel Padre e il Padre è in me? Le parole che io vi dico, non le dico da me stesso; ma il Padre, che rimane in me, compie le sue opere. Credete a me: io sono nel Padre e il Padre è in me. Se non altro, credetelo per le opere stesse. In verità, in verità io vi dico: chi crede in me, anch'egli compirà le opere che io compio e ne compirà di più grandi di queste, perché io vado al Padre. E qualunque cosa chiederete nel mio nome, la farò, perché il Padre sia glorificato nel Figlio. Se mi chiederete qualche cosa nel mio nome, io la farò». / Parola del Signore.
</p>

<p>
<u>CREDO</u> / <a href="./MM/Credo.mp3"><img src="./MM/audiolh.png"></a> Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Innalziamo la nostra preghiera a Cristo, rivelazione del Padre, fiduciosi che egli concederà tutto ciò che chiediamo. Diciamo insieme: <b>Per intercessione degli apostoli, ascoltaci, Signore.</b> / Hai posto nei vescovi l'eredità degli apostoli; fa' che la loro dottrina ci illumini e il loro amore ci sostenga. Preghiamo: / Tu, o Signore, hai scelto gli apostoli perchè portassero a tutti il vangelo della tua morte e risurrezione; aiutaci a restare sempre saldi in questa fede e a testimoniare con le opere. Preghiamo: / Tu hai dichiarato beati i puri di cuore; allontana da noi ogni doppiezza e inganno, e rendici veri e trasparenti. Preghiamo: / Molti popoli non hanno ancora ricevuto il messaggio cristiano; suscita numerosi apostoli che, spinti da amore e da zelo, portino a tutti gli uomini la salvezza del Cristo. Preghiamo: / Per mezzo dei successori degli apostoli, hai fatto arrivare fino a noi il tuo vangelo; fa' che la nostra comunità sia sempre fedele alla tradizione apostolica e docile al magistero della Chiesa. Preghiamo: / Per i catechisti della nostra parrocchia. / Per le Chiese cristiane. / O Dio Padre, che in Gesù Cristo hai rivelato il tuo volto umano, trasformaci ad immagine del Figlio tuo, perchè possiamo renderti sempre buona testimonianza fra gli uomini. Per Cristo nostro Signore. Amen.
</p>

<p>
<u>OFFERTORIO</u> / Accogli, o Signore, i doni che ti presentiamo nella festa degli apostoli Filippo e Giacomo, e concedi anche a noi di servirti con una fede pura e senza macchia. Per Cristo nostro Signore.
</p>

<p>
<u>PREFAZIO</u> / <b>Gli apostoli, pastori del popolo di Dio</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno, per Cristo Signore nostro. Pastore eterno, tu non abbandoni il tuo gregge, ma lo custodisci e proteggi sempre per mezzo dei santi apostoli, e lo conduci attraverso i tempi sotto la guida di coloro che tu stesso hai eletto vicari del tuo Figlio e hai costituito pastori. Per questo dono della tua benevolenza, uniti agli Angeli e agli Arcangeli, ai Troni e alle Dominazioni e alla moltitudine delle schiere celesti, cantiamo con voce incessante l’inno della tua gloria: <a href="./MM/Sanctus.mp3"><img src="./MM/audiolh.png"></a> Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<img src="./MM/ComunioneSpirituale.jpg">
</p>

<p>
<u>COMMUNIO</u> / «Signore, mostraci il Padre e ci basta». «Filippo, chi ha visto me, ha visto il Padre». (Gv 14,8-9) / Alleluia.
</p>

<p>
<u>GRATIAS</u> / Per questi santi doni che abbiamo ricevuto, purifica, o Padre, i nostri cuori perché, in unione con gli apostoli Filippo e Giacomo, contempliamo te nel tuo Figlio e possiamo giungere alla vita eterna. Per Cristo nostro Signore. ♦ Dio, che ha fondato la nostra fede sulla testimonianza apostolica, per i meriti dei santi apostoli Filippo e Giacomo vi colmi della sua benedizione. R. Amen. / Dio, che ci ha arricchito con gli insegnamenti e gli esempi degli apostoli, vi renda dinanzi a tutti testimoni della verità. R. Amen. / L’intercessione dei santi apostoli, che ci hanno insegnato a rimanere saldi nella fede, vi ottenga di giungere all’eredità della patria eterna. R. Amen. / E la benedizione di Dio onnipotente, Padre e Figlio e Spirito Santo, discenda su di voi e con voi rimanga sempre. R. Amen.
</p>

<h3>LECTIO</h3>

<p>
<u>EVANGELIZO1</u> / Catechismo della Chiesa cattolica / § 858-860 "Credo la Chiesa ... apostolica" / Gesù è l'Inviato del Padre. Fin dall'inizio del suo ministero, "chiamò a sé quelli che egli volle [...]. Ne costituì Dodici che stessero con lui e anche per mandarli a predicare" (Mc 3,13-14). Da quel momento, essi saranno i suoi "inviati" (è questo il significato del termine greco  "apostoloi"). In loro Gesù continua la sua missione: "Come il Padre ha mandato me, anch'io mando voi" (Gv 20,21). Il loro ministero è quindi la continuazione della sua missione: "Chi accoglie voi, accoglie me", dice ai Dodici (Mt 10,40). Gesù li unisce alla missione che ha ricevuto dal Padre. Come "il Figlio da sé non può fare nulla" (Gv 5,19.30), ma riceve tutto dal Padre che lo ha inviato, così coloro che Gesù invia non possono fare nulla senza di lui (Gv 15,5), dal quale ricevono il mandato della missione e il potere di compierla. Gli Apostoli di Cristo sanno di essere resi da Dio "ministri adatti di una Nuova Alleanza" (2Cor 3,6), "ministri di Dio" (2Cor 6,4), "ambasciatori per Cristo" (2Cor 5,20), "ministri di Cristo e amministratori dei misteri di Dio" (1Cor 4,1). Nella missione degli apostoli c'è un aspetto che non può essere trasmesso: essere i testimoni scelti della risurrezione del Signore e le fondamenta della Chiesa. Ma vi è anche un aspetto permanente della loro missione. Cristo ha promesso di rimanere con loro sino alla fine del mondo Mt 28,20). La «missione divina, affidata da Cristo agli apostoli, dovrà durare sino alla fine dei secoli, poiché il Vangelo, che essi devono trasmettere, è per la Chiesa principio di tutta la sua vita in ogni tempo. Per questo gli apostoli [...] ebbero cura di costituirsi dei successori» (Vaticano II : LG 20).
</p>

<p>
<u>EVANGELIZO1</u> / San Paolo VI papa dal 1963 al 1978 / Messaggio per la Giornata mondiale di preghiera per le vocazioni, 1971/ «Vi darò pastori» (Ger 3,15) / Gli Apostoli, fedeli alla memoria di Gesù, si rallegravano con i nuovi credenti, perché avevano trovato in lui il Pastore delle loro anime, anzi il Principe dei Pastori. Giunta poi l’ora di far ritorno al Padre, lasciando questo mondo, Gesù volle scegliersi e chiamare altri “pastori secondo il suo cuore” (Ger 3,15). Lo fece per sua libera elezione, affinché continuassero la sua stessa missione, in tutto il mondo, sino alla fine dei secoli. Essi saranno i suoi inviati, i suoi messaggeri, i suoi apostoli. Essi non saranno pastori se non nel suo Nome, per il bene del gregge e in virtù del suo Spirito, a cui dovranno rimanere fedeli. Primo fra tutti Pietro, che, dopo la sua triplice professione di amore verso Gesù, è nominato pastore delle sue pecore e dei suoi agnelli (Gv 21, 15). Poi tutti gli apostoli. E dopo di loro, altri ancora, ma tutti nel medesimo Spirito. E tutti, in ogni tempo, dovranno guidare il gregge del Signore, ad essi affidato non come dominatori, ma come modelli, del gregge (1 Pt 5,3), con pieno disinteresse, con slancio del cuore. Solo così essi potranno ricevere un giorno il premio meritato, quando riapparirà il Principe dei Pastori.
</p>

<p>
<u>DiBruno1</u> / Non credi che io sono nel Padre e il Padre è in me? / (1Cor 15,1-8; Sal 18; Gv 14,6-14) / Gesù non lascia dubbi sulla sua essenza e sulla sua missione: “Io sono la via, la verità, la vita. Nessuno viene al Padre se non per mezzo di me. Se avete conosciute me, conoscerete anche il Padre mio: fin d’ora lo conoscete e lo avete veduto”. “Io sono” è dichiarazione dell’essere eterno di Dio. Solo è “Io sono”. Dio non è da se stesso. Nessuno può essere da se stesso, cioè può fare se stesso. Se Dio potesse fare se stesso, non sarebbe Dio, perché non sarebbe eterno. Neanche sarebbe, perché mai il non essere può creare l’essere, il nulla il tutto, l’inesistente l’eternità, la non potenza l’onnipotenza. Dio è senza principio e senza fine. Non ha ricevuto l’essere da nessuno. Dicendo Gesù “Io Sono”, dice la stessa cosa. Lui è dall’eternità e per l’eternità la via, la verità, la via. Non è divenuto vita, non l’ha ricevuto da alcuna cosa creata. Non ha attinto la verità fuori di se stesso. Lui è vita eterna, via eterna, verità eterna. Nessun uomo è via, verità, vita, perché lui tutto deve ricevere. Chi riceve la vita riceverà necessariamente ogni altra cosa. Ma se Lui è la via, la via che conduce al Padre, senza di Lui, mai Dio potrà essere raggiunto e neanche conosciuto. / Se Gesù è la via, anche il Padre per venire all’uomo deve percorrere questa via. Lui questa via l’ha percorsa nella creazione. Tutto è stato fatto per mezzo del suo Verbo. La sta percorrendo nella redenzione e nella salvezza. Dio opera la salvezza solo attraverso questa via. Anche per raggiungere la vita eterna si deve camminare su questa unica e sola via. La via è non solo dall’uomo verso Dio, ma anche da Dio verso l’uomo. Se Gesù è la verità, non è solo la verità dell’uomo, è anche la verità del Padre. L’uomo in Cristo attinge tutta la verità che lo fa vero uomo. Il Padre dona a Cristo tutta la verità da manifestare perché tutto si conosca di Lui. Nessuno può conoscere la verità del Padre se non l’attinge in Cristo Signore. In Cristo l’uomo diviene vero perché viene trasformato nella verità di Cristo. In Cristo il padre viene conosciuto, perché è Lui, solo Lui che ci rivela tutta la verità del Padre. Se Gesù è la vita, nessuno può pensare di ritornare in vita – l’uomo è nella morte per il suo peccato – se non accoglie Cristo come sua vita e ogni giorno si lascia alimentare della sua vita divina, eterna, soprannaturale, spirituale. O ci si lascia vivificare a Cristo o si rimane nella morte. / Gli disse Gesù: «Io sono la via, la verità e la vita. Nessuno viene al Padre se non per mezzo di me. Se avete conosciuto me, conoscerete anche il Padre mio: fin da ora lo conoscete e lo avete veduto». Gli disse Filippo: «Signore, mostraci il Padre e ci basta». Gli rispose Gesù: «Da tanto tempo sono con voi e tu non mi hai conosciuto, Filippo? Chi ha visto me, ha visto il Padre. Come puoi tu dire: “Mostraci il Padre”? Non credi che io sono nel Padre e il Padre è in me? Le parole che io vi dico, non le dico da me stesso; ma il Padre, che rimane in me, compie le sue opere. Credete a me: io sono nel Padre e il Padre è in me. Se non altro, credetelo per le opere stesse. In verità, in verità io vi dico: chi crede in me, anch’egli compirà le opere che io compio e ne compirà di più grandi di queste, perché io vado al Padre. E qualunque cosa chiederete nel mio nome, la farò, perché il Padre sia glorificato nel Figlio. Se mi chiederete qualche cosa nel mio nome, io la farò. / Se Gesù è via perché il Padre venga all’uomo e l’uomo vada al Padre, verità del Padre nella quale l’uomo diviene verità, vita del Padre ricevendo la quale l’uomo abbandona il carcere della morte e viene messo in una vita superiore a quella ricevuta il giorno della sua creazione, risulta altresì vero che mai una sola persona al mondo potrà conoscere il Padre se non conosce Cristo, così è anche vero che conoscendo Cristo si conosce il Padre, perché il Padre e il Figlio sono una cosa sola. Il Padre è tutto nel Figlio e il Figlio è tutto nel Padre nell’unità e nella comunione eterna dello Spirito Santo. In Cristo, per Cristo, con Cristo, ogni discepolo di Gesù, essendo divenuto suo corpo, deve poter dire quanto Gesù ha detto di sé: “Chi vede me, vede Cristo. Chi conosce me, conosce Cristo, perché io sono via per andare a Cristo e perché Cristo venga a voi. Sono la verità di Cristo che vi aiuta ad essere veri in Lui. Sono la vita di Cristo che vi chiama a lasciarci fare vita eterna nella sua vita eterna”. La fede obbliga a questa confessione. / Madre di Dio, Angeli, Santi, fate che la nostra professione di fede sia perfetta sempre.
</p>

<p>
<u>DiBruno-21</u> / Nessuno viene al Padre se non per mezzo di me (Gv 14,6-14) / Le Parole di Gesù sono inequivocabili. Nessuno è nessuno. Non è: alcuni sì e altri no. Neanche significa: chi vuole, viene per mezzo di me. Chi non vuole, andrà per mezzo di altri. Questa verità è il cuore di tutta la Rivelazione. È anche il cuore del Vangelo secondo Giovanni. Bastano solo pochi brani per convincersi di questa verità: “Dalla sua pienezza noi tutti abbiamo ricevuto: grazia su grazia. Perché la Legge fu data per mezzo di Mosè, la grazia e la verità vennero per mezzo di Gesù Cristo. Dio, nessuno lo ha mai visto: il Figlio unigenito, che è Dio ed è nel seno del Padre, è lui che lo ha rivelato” (Gv 1,16-18). “Gli replicò Natanaele: «Rabbì, tu sei il Figlio di Dio, tu sei il re d’Israele!». Gli rispose Gesù: «Perché ti ho detto che ti avevo visto sotto l’albero di fichi, tu credi? Vedrai cose più grandi di queste!». Poi gli disse: «In verità, in verità io vi dico: vedrete il cielo aperto e gli angeli di Dio salire e scendere sopra il Figlio dell’uomo»” (Gv 1,69-51). “Io sono il pane della vita. I vostri padri hanno mangiato la manna nel deserto e sono morti; questo è il pane che discende dal cielo, perché chi ne mangia non muoia. Io sono il pane vivo, disceso dal cielo. Se uno mangia di questo pane vivrà in eterno e il pane che io darò è la mia carne per la vita del mondo»” (Gv 6,48-51). Cristo Gesù è il cuore del Padre e dello Spirito Santo. È il cuore della Scrittura, della Tradizione, del Magistero, della Teologia, della Mistica e dell’Ascetica. Cristo Gesù è cuore della terra e del cielo. Senza questo cuore tutto è senza vita. Questa verità così è stata annunziata dall’Apostolo Pietro ai capi dei sacerdoti e agli scribi di Gerusalemme, dopo la risurrezione del Signore: “Il giorno dopo si riunirono in Gerusalemme i loro capi, gli anziani e gli scribi, il sommo sacerdote Anna, Caifa, Giovanni, Alessandro e quanti appartenevano a famiglie di sommi sacerdoti. Li fecero comparire davanti a loro e si misero a interrogarli: «Con quale potere o in quale nome voi avete fatto questo?». Allora Pietro, colmato di Spirito Santo, disse loro: «Capi del popolo e anziani, visto che oggi veniamo interrogati sul beneficio recato a un uomo infermo, e cioè per mezzo di chi egli sia stato salvato, 10 sia noto a tutti voi e a tutto il popolo d’Israele: nel nome di Gesù Cristo il Nazareno, che voi avete crocifisso e che Dio ha risuscitato dai morti, costui vi sta innanzi risanato. Questo Gesù è la pietra, che è stata scartata da voi, costruttori, e che è diventata la pietra d’angolo. In nessun altro c’è salvezza; non vi è infatti, sotto il cielo, altro nome dato agli uomini, nel quale è stabilito che noi siamo salvati»” (At 4,5-12). Se altri nomi non esistono nel quale è stabilito che noi possiamo essere salvati, perché oggi ci si vergogna di annunciare Cristo Gesù ai popoli, alle nazioni e alla stessa Chiesa? Perché si predicano pensieri che sono la negazione di questa verità che è del solo Gesù Signore? Se questo avviene, significa che siamo caduti dalla vera fede in Gesù Signore. Satana è riuscito a trionfare su molti figli della Chiesa una, santa, cattolica, apostolica. Il suo è un vero trionfo. / In quel tempo, disse Gesù a Tommaso: «Io sono la via, la verità e la vita. Nessuno viene al Padre se non per mezzo di me. Se avete conosciuto me, conoscerete anche il Padre mio: fin da ora lo conoscete e lo avete veduto». Gli disse Filippo: «Signore, mostraci il Padre e ci basta». Gli rispose Gesù: «Da tanto tempo sono con voi e tu non mi hai conosciuto, Filippo? Chi ha visto me, ha visto il Padre. Come puoi tu dire: “Mostraci il Padre”? Non credi che io sono nel Padre e il Padre è in me? Le parole che io vi dico, non le dico da me stesso; ma il Padre, che rimane in me, compie le sue opere. Credete a me: io sono nel Padre e il Padre è in me. Se non altro, credetelo per le opere stesse. In verità, in verità io vi dico: chi crede in me, anch’egli compirà le opere che io compio e ne compirà di più grandi di queste, perché io vado al Padre. E qualunque cosa chiederete nel mio nome, la farò, perché il Padre sia glorificato nel Figlio. Se mi chiederete qualche cosa nel mio nome, io la farò». / Ogni discepolo di Gesù è obbligato a far rinascere la vera fede in Cristo Signore. Lo esige la carità verso ogni uomo. È grave peccato lasciare che un uomo viva nelle tenebre, perché noi ci vergogniamo di mostragli tutta la luce che viene da Cristo Gesù. / Madre della Redenzione, Angeli, Santi, fateci veri annunciatori di Cristo Signore.
</p>

<p>
<u>Silvestrini-21</u> / I santi apostoli Filippo e Giacomo il minore. Al di là dei dati storici, l'apostolo Filippo si è reso famoso per una audace richiesta rivolta a Gesù, mentre parlava della sua identità con il Padre: «Signore, mòstraci il Padre e ci basta». Richiesta audace, l'abbiamo definita, ma anche emblematica perché l'apostolo esprimeva in quella sua domanda, l'ansia di Dio, racchiusa da sempre nel cuore dell'uomo. Il figlio senza padre, si sente orfano e stenta a comprendere la sua vera identità; l'uomo senza Dio si sente smarrito, disorientato e solo. Dobbiamo perciò gratitudine a questo apostolo perché ha offerto a Gesù l'occasione sia di ribadire la sua divinità, sia di indicarci la sua persona come icona perfetta del Padre: “Chi ha visto me ha visto il Padre”. Non ci sfugge poi che dentro la sua curiosità si nasconde un bisogno autentico di spirituale ascensione verso le verità ultime: un bell'esempio per tutti noi, forse più superficiali nelle nostre ricerche e meno autentici nei nostri desideri. In quest'ansia di bene e nel comune desiderio di comprendere e testimoniare le “cose” di Dio, vediamo accomunato l'altro apostolo, Giacomo detto il minore, per distinguerlo dall'altro apostolo dallo stesso nome. Anch'egli è stato un seguace di Cristo, anch'egli, nel volto del salvatore, ha saputo rimirare il volto stesso di Dio, anch'egli è stato un eroico testimone del vangelo. Ha scritto una lettera, che ce lo fa riconoscere come profondo conoscitore della Scrittura e dei detti del Signore. Egli mostra una predilezione per i poveri e per gli umili, che ritiene favoriti da Dio. Pare, egli voglia commentare le beatitudini pronunciate dal Signore. Altro tema caro a Giacomo è la concretezza della fede, che non può esaurirsi in un credo sterile, ma esige espressioni da attuare nella vita. Davvero i santi si assomigliano e si integrano vicendevolmente: Filippo ci sollecita a rimirare nel volto di Cristo, l'immagine stessa del Padre; Giacomo ci fa intendere che anche una vita semplice ed umile, se alimentata dalla fede operosa, è accetta a Dio. Abbiamo molti motivi per invocarli entrambi.
</p>

<p>
<u>LOYOLA-21</u> / Non c’è altra via che l’amore. Ti chiedo di mostrarmi il Padre e riscopro la sua presenza in ognuno dei passi che muovo su questa via che mi porta a te. Non c’è altro da vedere. La via è questa, intessuta di passi mossi dal desiderio, attratti dalla forza più grande di tutte. Non c’è altra verità che l’amore. Nulla è più vero, pieno e autentico di quello che faccio per amore e nell’amore. E non c’è modo di nascondere la verità – così come non c’è modo di nascondere l’amore: chiamata ad amare mi riscopro chiamata a espormi nella nudità della verità più autentica. Non c’è altra vita che l’amore. Amore declinato in mille e mille modi: l’affetto, la passione, il desiderio; la bellezza, la ricerca, la cura; l’attesa, la pazienza, la speranza. Ecco il Padre: via, verità, vita d’amore. / Quale via d’amore ti senti chiamato a percorrere oggi? Quale verità sei disposto ad accogliere? In quale luogo ti senti chiamato a dare autenticità alla tua vita? (Verena M.)
</p>

<p>
<u>LettureBose</u> / Il nostro modo di pensare si accorda all'eucaristia / In che modo potranno dire che il pane eucaristico è il corpo del Signore e il calice il suo sangue, quanti non affermano che Gesù Cristo è il Figlio del creatore del mondo, cioè la sua Parola, grazie alla quale le piante danno frutto, le fonti zampillano, la terra dà prima un'erba, poi una spiga, poi il grano (Mc 4,28)? Come potranno ancora dire che la carne è destinata alla corruzione e che partecipa alla vita, dal momento che essa è nutrita del corpo del Signore e del suo sangue? ... Quanto a noi, il nostro modo di pensare si accorda con l'eucaristia e l'eucaristia, a sua volta, conferma il nostro modo di pensare. Infatti offriamo al Signore ciò che è suo, proclamando, come si conviene, la comunione e l'unione della carne con lo Spirito, poiché come il pane che viene dalla terra, dopo aver ricevuto l'invocazione di Dio, non è più pane ordinario, ma eucaristia, formata da due elementi, l'uno terrestre e l'altro celeste, così anche i nostri corpi, dopo aver ricevuto l'eucaristia, non sono più corruttibili perché hanno la speranza della resurrezione. Noi, dunque, facciamo la nostra offerta a Dio non come se ne avesse bisogno, ma rendendogli grazie per mezzo dei suoi doni e santificando la creazione. Come Dio, infatti, non ha bisogno di ciò che viene da noi, così noi abbiamo bisogno di offrire qualcosa a Dio, come dice Salomone: Chi ha misericordia del povero presta a Dio (Pr 19,17). Di nulla ha bisogno quel Dio che accetta le nostre buone azioni per poterci contraccambiare con i suoi beni. Come dice il Signore: Venite, benedetti del Padre mio, ricevete il Regno preparato per voi, perché ho avuto fame e mi avete dato da mangiare; ho avuto sete, e mi avete dato da bere; ero straniero e mi avete accolto; nudo, e mi avete vestito; malato, e mi avete visitato; in prigione, e siete venuti da me (Mt 25,34-36). Come, dunque, pur non avendo bisogno di queste cose, tuttavia le vuole a causa nostra, perché non rimaniamo senza frutto, così la Parola stessa diede al popolo il precetto di fare offerte sebbene non ve ne fosse bisogno, affinché imparassero a servire Dio, così come vuole che anche noi gli offriamo continuamente all'altare il nostro dono. (Ireneo di Lione, Contro le eresie IV,18,5) 
</p>

<p>
<u>Luigi Maria Epicoco</u> / “dimmi come ami e ti dirò in Chi credi” / Oggi nella festa dei Santi Apostoli Filippo e Giacomo, vorremmo farci prestare proprio le parole di uno di loro, Filippo: «Signore, mostraci il Padre e ci basta». In fondo Filippo ha ragione perché l’unica cosa che conta è vedere il motivo vero di tutto ciò che è al fondo di ogni vita degna di questo nome, ciò che fa esistere tutte le cose, ciò che riempie di significato anche le cose più assurde di questa storia. Il Padre è il segreto di Gesù. In questo senso la richiesta di Filippo può diventare la giaculatoria di ognuno di noi. Ma è proprio al limitare di una preghiera così bella che dobbiamo lasciarci raggiungere dalle parole spiazzanti di Gesù: “Gli rispose Gesù: «Da tanto tempo sono con voi e tu non mi hai conosciuto, Filippo? Chi ha visto me, ha visto il Padre. Come puoi tu dire: “Mostraci il Padre”? Non credi che io sono nel Padre e il Padre è in me? Le parole che io vi dico, non le dico da me stesso; ma il Padre, che rimane in me, compie le sue opere. Credete a me: io sono nel Padre e il Padre è in me. Se non altro, credetelo per le opere stesse”. Gesù dice a Filippo una verità incandescente: chi ha visto Lui ha visto il Padre. È Gesù la rivelazione di questo segreto nascosto da sempre. Chi incontra Gesù fa esperienza di questo segreto. Ecco perché la via cristiana non è una semplice illuminazione. Gesù non porta semplicemente informazioni teologicamente corrette. Egli non ci racconta il Padre come se fosse un manuale di teologia. È la Sua persona il messaggio, e solo se si entra in relazione con la Sua persona allora si entra in rapporto con il Padre. Da qui si spiega l’attaccamento di noi cattolici ai Sacramenti. Infatti essi non sono “spiegazione” ma “esperienza” di Dio. A partire da essi noi possiamo entrare in rapporto con Gesù stesso, e attraverso di Lui con il Padre. Ma la prova che l’esperienza che stiamo facendo è reale e giusta la si misura dalla nostra capacità di amare i fratelli. Potremmo quasi dire: “dimmi come ami e ti dirò in Chi credi”.    
</p>

<p>
<u>MichaelDavide Semeraro</u> / Il tuo nome è Comunione, alleluia! / Le preghiere che la Liturgia dell’Eucaristia di questo giorno fa pronunciare al presidente, a nome di tutto il popolo, tracciano un itinerario di fede con tutte le sue esigenze e i suoi necessari passaggi. La Colletta unisce all’esultazione, a motivo della possibilità che ci viene data di festeggiare due apostoli, la necessaria supplica: «concedi al tuo popolo di comunicare al mistero della morte e risurrezione del tuo unico Figlio, per contemplare in eterno la gloria del tuo volto». In forma di preghiera si riprende – potremmo dire in forma riveduta e corretta – la supplica di Filippo rettificata dalla risposta del Signore Gesù: «Signore, mostraci il Padre e ci basta». La reazione del Maestro sembra ancora scuotere il cuore dei credenti di oggi, come quello dei discepoli un tempo: «Chi ha visto me, ha visto il Padre» (Gv 14,8-9). In altre parole, il Signore ci chiede di rinunciare alla visione per accontentarci – per così dire – di vedere solo attraverso l’amore, tanto da desiderare ed essere capaci di avere occhi per l’amore: «Non credi che io sono nel Padre e il Padre è in me?» (Gv 14,10). Questa parola così nitida del Signore Gesù è il riassunto di tutto ciò che è sotteso a ciò che viene altrettanto solennemente evocato dall’apostolo Paolo: «Vi proclamo, fratelli, il Vangelo che vi ho annunciato e che voi avete ricevuto, nel quale restate saldi e dal quale siete salvati, se lo mantenete come ve l’ho annunciato» (1Cor 15,1-2). Il Vangelo che salva è la capacità di assumere fino in fondo la sfida dell’incarnazione che, se si basa sullo svuotamento del Verbo e sui suoi abbassamenti, comporta anche la nostra rinuncia a tutto ciò che non passa attraverso il limite e la fragilità della nostra realtà personale e relazionale. Per questo la preghiera si fa ancora più forte al momento dell’Offertorio: «concedi anche a noi di servirti con una religione pura e senza macchia». A un orecchio allenato alle Scritture, il riferimento a Giacomo è evidente, ma vale la pena esplicitarlo allo stesso modo con cui l’apostolo Giacomo caratterizza la «religione pura e senza macchia» con queste precise parole: «soccorrere gli orfani e le vedove nelle loro afflizioni» (Gc 1,27). La risposta data da Gesù a Filippo porta le sue estreme conseguenze nelle parole di Giacomo: se bisogna accettare di vedere il volto del Padre in quello di Gesù, bisogna andare ancora più lontano fino ad accontentarsi di vedere il volto di Gesù in quello dei fratelli e delle sorelle in cui lo splendore della luce divina rischia di essere offuscato dalla fragilità e dalla precarietà. Allora la preghiera dopo la comunione assume tutta la sua profondità rivolgendosi, con audacia, direttamente al Padre: «ci purifichi e ci rinnovi perché, in unione con gli apostoli Filippo e Giacomo, possiamo contemplare te nel Cristo tuo Figlio e possedere il regno dei cieli». Amen!
</p>

<p>
<u>Roberto Pasolini</u> / Sufficiente / Durante la festa di Pasqua, gli ebrei riuniti a tavola per la celebrazione dell’haggadah – il solenne memoriale della salvezza di Israele – sono soliti fare un canto, il cui ritornello pone sulle labbra di tutti i presenti le parole «Dayyenu», che in ebraico significano: «(È) sufficiente per noi». Il testo di questo inno celebrativo passa in rassegna tutte le grandi opere che Dio ha realizzato per il suo popolo lungo i secoli: l’uscita dall’Egitto, il cammino nel deserto, il dono della Legge, l’eredità della Terra, la vittoria contro i nemici. E, in corrispondenza di ogni meraviglia operata da Dio per il popolo, ciascuno risponde cantando «Dayyenu», «(È) sufficiente per noi». Con queste parole si ringrazia Dio per la sovrabbondanza del suo amore fedele, di cui una sola attestazione sarebbe stata sufficiente per la fede del popolo. Si tratta di un canto di origine medievale, ancora oggi utilizzato nel culto ebraico, di cui troviamo però, nel Vangelo scelto per la festa odierna, una curiosa anticipazione nella richiesta che l’apostolo Filippo pone a Gesù: «Signore, mostraci il Padre e ci basta» (Gv 14,8). La domanda di Filippo, l’apostolo che oggi festeggiamo insieme a Giacomo di Alfeo, detto il Minore, ci offre un’immagine di quel desiderio presente nel cuore di ogni discepolo che, contemplando la relazione intensa e incondizionata tra Gesù e Dio, comprende quanto la conoscenza del Padre sia tutta «la verità» indispensabile alla «vita» (14,6). Le domande, niente affatto retoriche, attraverso cui il Signore Gesù risponde al discepolo sono un invito a non cercare il volto del Padre lontano da quella autorevole mitezza con cui egli ha deciso di manifestarsi nell’umanità del Figlio: «Da tanto tempo sono con voi e tu non mi hai conosciuto, Filippo? [...] Come puoi tu dire: ‘Mostraci il Padre’? Non credi che io sono nel Padre e il Padre è in me?» (Gv 14,9-10). Sappiamo bene come in noi sopravviva sempre un’assillante pretesa di avere ulteriori segni e conferme del bene che Dio – come Padre – nutre nei nostri confronti. A motivo di questa incessante aspettativa, ci rifiutiamo di accogliere tante occasioni che la vita ci offre come un appello a entrare nella vita adulta dei figli di Dio, non riuscendo a intuire che il momento di autenticare la speranza del Vangelo può essere offerto solo dal tempo presente. Il segreto che unisce il Figlio al Padre e il Padre al Figlio è il mistero di un rapporto paritario, seppure segnato da un’irriducibile diversità: «Credete a me: io sono nel Padre e il Padre è in me» (14,11). Anche agli apostoli il Signore Gesù ha consegnato un invito a superare ogni timore di varcare le porte di una vita adulta, autonoma ma non indipendente: «In verità, in verità io vi dico: chi crede in me, anch’egli compirà le opere che io compio e ne compirà di più grandi di queste, perché io vado al Padre» (Gv 14,12). Non è possibile guardare il volto del Padre senza accogliere il dinamismo della sua stessa vita che chiede di orientare tutto il nostro essere. La paternità di Dio non è l’ultima, divina rassicurazione con cui ci proteggiamo dai rischi dell’esistenza, ma il definitivo sprone a crescere «fino all’uomo perfetto, fino a raggiungere la misura della pienezza di Cristo» (Ef 4,13), per diventare creature libere di ricevere e di restituire tutto ciò che sono e che hanno (ricevuto). In fondo questo – a noi – poteva davvero bastare: essere «salvati» (1Cor 15,1) dai nostri peccati (15,3), diventando figli del Padre e fratelli di ogni uomo. Ma – a Dio – questo non è stato sufficiente: ha voluto renderci «luce delle nazioni» (Is 49,6) per portare la «via» (Gv 14,6) del Vangelo «fino all’estremità della terra» (Is 49,6), la sua parola di salvezza fino «ai confini del mondo» (Sal 18,5).
</p>

<p>
<u>HomilyVoice-21</u> / PRIMA LETTURA Vi proclamo poi, fratelli, il Vangelo che vi ho annunciato e che voi avete ricevuto, nel quale restate saldi e dal quale siete salvati, se lo mantenete come ve l’ho annunciato. A meno che non abbiate creduto invano! L’Apostolo Paolo semina Cristo e questi Crocifisso, semina Cristo e questi Risorto. Appena lui termina di seminare in un luogo e si reca in un altro, subito entra nelle sue comunità il seminatore di zizzania e sparge il cattivo seme, seme di falsità e di menzogna, proprio in quei cuore nei quali Lui aveva seminato il purissimo seme del Vangelo. Ecco quanto avviene con i Galati: “Mi meraviglio che, così in fretta, da colui che vi ha chiamati con la grazia di Cristo voi passiate a un altro vangelo. Però non ce n’è un altro, se non che vi sono alcuni che vi turbano e vogliono sovvertire il vangelo di Cristo. Ma se anche noi stessi, oppure un angelo dal cielo vi annunciasse un vangelo diverso da quello che vi abbiamo annunciato, sia anàtema! L’abbiamo già detto e ora lo ripeto: se qualcuno vi annuncia un vangelo diverso da quello che avete ricevuto, sia anàtema! Infatti, è forse il consenso degli uomini che cerco, oppure quello di Dio? O cerco di piacere agli uomini? Se cercassi ancora di piacere agli uomini, non sarei servitore di Cristo!” (Gal 1,6-10). Ecco invece come l’Apostolo si rivolge ai Colossesi: “Voglio infatti che sappiate quale dura lotta devo sostenere per voi, per quelli di Laodicèa e per tutti quelli che non mi hanno mai visto di persona, perché i loro cuori vengano consolati. E così, intimamente uniti nell’amore, essi siano arricchiti di una piena intelligenza per conoscere il mistero di Dio, che è Cristo: in lui sono nascosti tutti i tesori della sapienza e della conoscenza. Dico questo perché nessuno vi inganni con argomenti seducenti: infatti, anche se sono lontano con il corpo, sono però tra voi con lo spirito e gioisco vedendo la vostra condotta ordinata e la saldezza della vostra fede in Cristo. Come dunque avete accolto Cristo Gesù, il Signore, in lui camminate, radicati e costruiti su di lui, saldi nella fede come vi è stato insegnato, sovrabbondando nel rendimento di grazie. Fate attenzione che nessuno faccia di voi sua preda con la filosofia e con vuoti raggiri ispirati alla tradizione umana, secondo gli elementi del mondo e non secondo Cristo. È in lui che abita corporalmente tutta la pienezza della divinità, e voi partecipate della pienezza di lui, che è il capo di ogni Principato e di ogni Potenza (Col 2,1-10). Vigilare perché il Vangelo non venga inquinato dal pensiero degli uomini è altissima responsabilità degli Apostoli del Signore e dei loro successori che sono i Vescovi. Ecco il comando che Paolo dona a Timoteo, Vescovo della Chiesa di Dio: Tu però rimani saldo in quello che hai imparato e che credi fermamente. Conosci coloro da cui lo hai appreso e conosci le sacre Scritture fin dall’infanzia: queste possono istruirti per la salvezza, che si ottiene mediante la fede in Cristo Gesù. Tutta la Scrittura, ispirata da Dio, è anche utile per insegnare, convincere, correggere ed educare nella giustizia, perché l’uomo di Dio sia completo e ben preparato per ogni opera buona. Ti scongiuro davanti a Dio e a Cristo Gesù, che verrà a giudicare i vivi e i morti, per la sua manifestazione e il suo regno: Annuncia la Parola, insisti al momento opportuno e non opportuno, ammonisci, rimprovera, esorta con ogni magnanimità e insegnamento. Verrà giorno, infatti, in cui non si sopporterà più la sana dottrina, ma, pur di udire qualcosa, gli uomini si circonderanno di maestri secondo i propri capricci, rifiutando di dare ascolto alla verità per perdersi dietro alle favole. Tu però vigila attentamente, sopporta le sofferenze, compi la tua opera di annunciatore del Vangelo, adempi il tuo ministero (2Tm 3,1-4,5). Era questo l’assillo quotidiano dell’Apostolo Paolo: vigilare affinché nel mistero del Cristo Crocifisso e Risorto da Lui annunciato non si infiltrasse nessun pensiero di questo mondo. A chi vuole conoscere i danni prodotti da un solo pensiero del mondo che viene introdotto nel mistero del Cristo Crocifisso e Risorto, è sufficiente che prenda un bicchiere d’acqua purissima e versi in essa qualche goccia di veleno. Tutta l’acqua risulterà avvelenata. Chi la beve, muore. Un serpente velenoso non inocula nell’uomo solo qualche goccia di veleno? Ma bastano solo poche gocce e se non si ricorre subito all’antidoto, l’uomo muore. Questa è la potenza del pensiero dell’uomo che si introduce nel mistero di Cristo. Tutto il mistero viene annientato. Alcuni cristiani della comunità di Corinto era giunti a negare il mistero della risurrezione di Gesù. Essendo la risurrezione il mistero che dona verità ad ogni altro suo mistero, tutto il Vangelo veniva dichiarato vanità. Paolo con fermezza, sapienza, intelligenza, conoscenza purissima nello Spirito Santo, difende come solo lui sa fare questo mistero, dichiarando ai Corinzi che una fede separata dal mistero è fede vana. O si crede in tutto il mistero di Cristo, o altrimenti si crederà vanamente. LEGGIAMO 1Cor 15,1-8a Vi proclamo poi, fratelli, il Vangelo che vi ho annunciato e che voi avete ricevuto, nel quale restate saldi e dal quale siete salvati, se lo mantenete come ve l’ho annunciato. A meno che non abbiate creduto invano! A voi infatti ho trasmesso, anzitutto, quello che anch’io ho ricevuto, cioè che Cristo morì per i nostri peccati secondo le Scritture e che fu sepolto e che è risorto il terzo giorno secondo le Scritture e che apparve a Cefa e quindi ai Dodici. In seguito apparve a più di cinquecento fratelli in una sola volta: la maggior parte di essi vive ancora, mentre alcuni sono morti. Inoltre apparve a Giacomo, e quindi a tutti gli apostoli. Ultimo fra tutti apparve anche a me come a un aborto. Oggi per ogni comunità cristiano occorrerebbe non un solo Paolo e neanche due, ne occorrerebbero dieci, venti, tanto è lo sfacelo che è stato arrecato al glorioso Vangelo del Signore, il Crocifisso che è il Risorto. Il Vangelo ormai è un recipiente vuoto. Tutti si appellano al recipienti e tutti presentano come un ostensorio al fine di rendere credibili le loro parole. Ma il recipiente è vuoto del mistero di Cristo Gesù, del vero mistero, è pieno invece di pensieri della terra. È questa oggi la contraffazione che sta uccidendo la vera fede. Al posto della vera fede stanno sorgendo ogni giorno diecimila fedi tutte false, perché prive della purissima verità del Vangelo. Questa devastazione della vera fede è impossibile che possa venire arrestata. Abbiamo tolto alla fede il suo fondamento. Abbiamo ridotto la Scrittura Santa ieri ad un mito, oggi ad una favola. Nei secoli scorsi la Scrittura era stata separata dalla Tradizione e dal Magistero. Si voleva la fede fondata solo sulla Scrittura, che però ognuno si interpretava a suo gusto e secondo il suo pensiero. Oggi si vuole una fede senza alcuna relazione con la Scrittura. Oggi fede è il pensiero personale di ogni singolo uomo. Anche mille San Paolo oggi potrebbero fare poco. Potrebbero solo salvare se stessi. Nei tempi antichi la Parola di Dio veniva ridotta a menzogna. Oggi neanche più esiste la Parola di Dio. Solo un potente intervento del Cielo potrà ridare verità alla verità, luce alla luce. Meditazione aggiuntiva sulla salvezza solo del singolo giusto rivelata dal Signore al profeta Ezechiele: “Vennero a trovarmi alcuni anziani d’Israele e sedettero dinanzi a me. Mi fu rivolta allora questa parola del Signore: Figlio dell’uomo, questi uomini hanno posto i loro idoli nel proprio cuore e approfittano di ogni occasione per peccare. Mi lascerò consultare da loro? Parla quindi e di’ loro: Dice il Signore Dio: A chiunque della casa d’Israele avrà posto i suoi idoli nel proprio cuore e avrà approfittato di ogni occasione per peccare e verrà dal profeta, io, il Signore, risponderò in base alla moltitudine dei suoi idoli; così raggiungerò il cuore della casa d’Israele che si è allontanata da me a causa di tutti i suoi idoli. Riferisci pertanto alla casa d’Israele: Dice il Signore Dio: Convertitevi, abbandonate i vostri idoli e distogliete la faccia da tutti i vostri abomini, poiché a chiunque della casa d’Israele e a ogni straniero abitante in Israele che si allontana da me e pone nel proprio cuore i suoi idoli e approfitta di ogni occasione per peccare e viene dal profeta a consultarmi, io stesso, il Signore, risponderò. Distoglierò la faccia da costui e ne farò un esempio proverbiale, e lo sterminerò dal mio popolo: così saprete che io sono il Signore. Se un profeta si inganna e fa una profezia, io, il Signore, lascio nell’inganno quel profeta: stenderò la mano contro di lui e lo cancellerò dal mio popolo Israele. Popolo e profeta porteranno la pena della loro iniquità. La pena di chi consulta sarà uguale a quella del profeta, perché la casa d’Israele non vada più errando lontano da me né più si contamini con tutte le sue prevaricazioni: essi saranno il mio popolo e io sarò il loro Dio». Oracolo del Signore Dio. Mi fu rivolta questa parola del Signore: «Figlio dell’uomo, se una terra pecca contro di me e si rende infedele, io stendo la mano sopra di essa, le tolgo la riserva del pane, le mando contro la fame e stermino uomini e bestie; anche se in quella terra vivessero questi tre uomini: Noè, Daniele e Giobbe, essi con la loro giustizia salverebbero solo se stessi, oracolo del Signore Dio. Oppure, se io facessi invadere quella terra da bestie feroci, tali che la privassero dei suoi figli e ne facessero un deserto impercorribile a causa delle bestie feroci, anche se in quella terra ci fossero questi tre uomini, giuro com’è vero ch’io vivo, oracolo del Signore Dio: non salverebbero figli né figlie. Essi soltanto si salverebbero, ma la terra sarebbe un deserto. Oppure, se io mandassi la spada contro quella terra e dicessi: “Spada, percorri quella terra”, e così sterminassi uomini e bestie, anche se in quella terra ci fossero questi tre uomini, giuro com’è vero che io vivo, oracolo del Signore Dio: non salverebbero figli né figlie. Essi soltanto si salverebbero. Oppure, se io mandassi la peste contro quella terra e sfogassi nel sangue il mio sdegno e sterminassi uomini e bestie, anche se in quella terra ci fossero Noè, Daniele e Giobbe, giuro com’è vero che io vivo, oracolo del Signore Dio: non salverebbero figli né figlie. Essi soltanto si salverebbero per la loro giustizia. Dice infatti il Signore Dio: Quando manderò contro Gerusalemme i miei quattro tremendi castighi: la spada, la fame, le bestie feroci e la peste, per estirpare da essa uomini e bestie, ecco, vi sarà un resto che si metterà in salvo con i figli e le figlie. Essi verranno da voi, perché vediate la loro condotta e le loro opere e vi consoliate del male che ho mandato contro Gerusalemme, di quanto ho mandato contro di essa. Essi vi consoleranno quando vedrete la loro condotta e le loro opere e saprete che non ho fatto senza ragione quello che ho fatto contro di essa». Oracolo del Signore Dio (EZ 14,1-23). LETTURA DEL VANGELO Gli disse Filippo: «Signore, mostraci il Padre e ci basta». Gli rispose Gesù: «Da tanto tempo sono con voi e tu non mi hai conosciuto, Filippo? Chi ha visto me, ha visto il Padre. Come puoi tu dire: “Mostraci il Padre”? Non credi che io sono nel Padre e il Padre è in me? Gesù è il Figlio Unigenito del Padre, da Lui generato nell’oggi dell’eternità. Il Figlio Unigenito Eterno del Padre si è fatto carne ed è venuto ad abitare in mezzo a noi pieno di grazia e di verità. Poiché Lui solo conosce il Padre – Lui non solo viene dal seno del Padre, ma è anche in eterno nel seno del Padre – solo Lui può rivelare chi è il nostro Dio, chi è il Padre. Ma come rivela Gesù il nostro Dio, il Padre? Lo rivela sia attraverso la sua divina onnipotenza che si manifesta nelle opere che lui compie. Ma anche lo rivela attraverso la manifestazione di tutto l’amore eterno con il quale il Padre ama l’uomo. Cristo Gesù è l’amore eterno del Padre a noi dato per la nostra redenzione. Redenzione però che si compie in noi, se noi crediamo in Lui, diveniamo con Lui un solo corpo, divenendo in questo corpo partecipi della natura divina e vivendo anche noi in conformità alla natura divina della quale siamo divenuti partecipi. Chi è allora Cristo Gesù? È la vita eterna del Padre che si è resa visibile in mezzo a noi attraverso il mistero della sua incarnazione. Ecco come l’Apostolo Giovanni rivela questa verità nella sua Prima Lettera: Quello che era da principio, quello che noi abbiamo udito, quello che abbiamo veduto con i nostri occhi, quello che contemplammo e che le nostre mani toccarono del Verbo della vita – la vita infatti si manifestò, noi l’abbiamo veduta e di ciò diamo testimonianza e vi annunciamo la vita eterna, che era presso il Padre e che si manifestò a noi –, quello che abbiamo veduto e udito, noi lo annunciamo anche a voi, perché anche voi siate in comunione con noi. E la nostra comunione è con il Padre e con il Figlio suo, Gesù Cristo. Queste cose vi scriviamo, perché la nostra gioia sia piena (1Gv 1,1-4). Cristo Gesù è sulla nostra terra il cuore del Padre, la volontà del Padre, il pensiero del Padre, l’amore del Padre, la santità del Padre, la fedeltà del Padre, la misericordia del Padre, il perdono del Padre, la giustizia del padre, la Parola del Padre, senza alcuna differenza, neanche microscopica. Anche tra i più grandi santi e Cristo Gesù vi è differenza o nei pensieri o nelle opere o nella volontà o nei desideri. Tra il Padre e Cristo Gesù non esiste alcuna differenza, né piccola e né grande. Gesù è nel Padre. Chi vede Gesù vede il Padre. Lo vede in tutta la sua pienezza di luce, verità, vita, amore. Il cristiano è in Cristo Gesù. È corpo del suo corpo, cuore del suo cuore, vita della sua vita. Anche chi vede il cristiano deve vedere Cristo Gesù. È questa la nostra vocazione e missione: manifestare Cristo Gesù al sommo della sua luce. Divengono falsi pertanto tutti quei discorsi protesi e finalizzati a negare l’esistenza di Dio e di Cristo Gesù perché nessuno li hai mai visti, adducendo come motivazione la loro assenza dalla storia. Oggi e sempre il problema non è teologico e neanche cristologico. Il problema è solo ed esclusivamente un problema cristiano. Come Cristo Gesù nella carne è stato la manifestazione visibile del Padre. Chi ha visto Cristo ha visto il Padre. Così oggi il cristiano nella carne, attraverso il suo corpo, la sua vita, le sue opere deve essere la manifestazione visibile di Cristo Gesù. Manifestando visibilmente Cristo Gesù, visibilmente manifesta il Padre. Il Dio visibile è nel Cristo visibile. Il Cristo visibile è nel cristiano che si conforma a Cristo e che diviene vita di Cristo in mezzo ai suoi fratelli. È questa la vocazione e la missione del cristiano: manifestare Cristo Gesù al vivo oggi, nella storia. Se oggi Cristo non si vede più, è segno che il cristiano non si è conformato, non si conforma a Cristo Gesù. In cosa il cristiano si deve conformare a Cristo Signore? La conformazione consiste nell’essere lui luce della luce di Cristo, amore dell’amore di Cristo, verità della verità di Cristo, pensiero del pensiero di Cristo, misericordia della misericordia di Cristo, sacrificio nel sacrificio di Cristo per la salvezza di ogni suo fratello. È grande la missione del cristiano. Oggi questa missione è fortemente in crisi perché vi è totale separazione tra il pensiero di Cristo che è il pensiero del Padre e il pensiero del cristiano che non è il pensiero di Cristo. Il rinnegamento del proprio pensiero è stato tutto per Cristo. Dovrà essere tutto per il cristiano. Quanto l’Apostolo Paolo dice di Cristo nella sua Lettera ai Filippesi deve essere la vita di ogni suo discepolo: “Abbiate in voi gli stessi sentimenti di Cristo Gesù: egli, pur essendo nella condizione di Dio, non ritenne un privilegio l’essere come Dio, ma svuotò se stesso assumendo una condizione di servo, diventando simile agli uomini. Dall’aspetto riconosciuto come uomo, umiliò se stesso facendosi obbediente fino alla morte e a una morte di croce. Per questo Dio lo esaltò e gli donò il nome che è al di sopra di ogni nome, perché nel nome di Gesù ogni ginocchio si pieghi nei cieli, sulla terra e sotto terra, e ogni lingua proclami: «Gesù Cristo è Signore!», a gloria di Dio Padre (Fil 2,5-11). Vita di Cristo, vita di ogni suo discepolo. LEGGIAMO IL TESTO DI Gv 14,6-14 Gli disse Gesù: «Io sono la via, la verità e la vita. Nessuno viene al Padre se non per mezzo di me. Se avete conosciuto me, conoscerete anche il Padre mio: fin da ora lo conoscete e lo avete veduto». Gli disse Filippo: «Signore, mostraci il Padre e ci basta». Gli rispose Gesù: «Da tanto tempo sono con voi e tu non mi hai conosciuto, Filippo? Chi ha visto me, ha visto il Padre. Come puoi tu dire: “Mostraci il Padre”? Non credi che io sono nel Padre e il Padre è in me? Le parole che io vi dico, non le dico da me stesso; ma il Padre, che rimane in me, compie le sue opere. Credete a me: io sono nel Padre e il Padre è in me. Se non altro, credetelo per le opere stesse. In verità, in verità io vi dico: chi crede in me, anch’egli compirà le opere che io compio e ne compirà di più grandi di queste, perché io vado al Padre. E qualunque cosa chiederete nel mio nome, la farò, perché il Padre sia glorificato nel Figlio. Se mi chiederete qualche cosa nel mio nome, io la farò. Chi crede in Cristo? Crede in Cristo chi assume il pensiero di Cristo allo stesso modo che Cristo ha assunto il pensiero del Padre. Chi è allora il cristiano? Colui che porta il pensiero di Cristo non solo nella sua mente, non solo nel suo cuore, ma anche lo porta nel suo corpo e con il suo corpo, con la sua vita, lo rende visibile. Chi vedeva Cristo vedeva il pensiero del Padre. Chi vede il cristiano deve vedere il pensiero di Cristo. Se il cristiano non è pensiero visibile di Cristo, egli non può dire di credere in Cristo. Non crede perché ancora non ha assunto il suo pensiero. È questo il rinnegamento quotidiano che Gesù chiede ad ogni suo discepolo: dichiarare spazzatura i suoi pensieri e assumere come suo unico e solo pensiero il pensiero del suo Signore. Vergine Sapiente, aiutaci. Vogliamo essere presenza visibile nella storia del pensiero di Cristo. Ottienici la grazia del nostro totale rinnegamento. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
