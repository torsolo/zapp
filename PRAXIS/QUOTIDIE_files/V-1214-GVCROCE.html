<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / 14 dicembre, memoria San Giovanni della Croce
</p>

<p>
<u>ANTIFONA</u> / Non ci sia per me altro vanto che nella croce del Signore nostro Gesù Cristo, per mezzo della quale il mondo per me è stato crocifisso, come io per il mondo. (Gal 6,14)
</p>

<p>
<u>COLLETTA</u> / O Dio, che hai reso il santo presbitero Giovanni della Croce maestro della rinuncia perfetta di sé e appassionato discepolo della croce, concedi a noi di restare sempre saldi nella sua imitazione per giungere alla contemplazione eterna della tua gloria. Per il nostro Signore Gesù Cristo, tuo Figlio, che è Dio, e vive e regna con te, nell’unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Una stella spunta da Giacobbe</b> / Dal libro dei Numeri (Nm 24,2-7. 15-17b) / In quei giorni, Balaam alzò gli occhi e vide Israele accampato, tribù per tribù. Allora lo spirito di Dio fu sopra di lui. Egli pronunciò il suo poema e disse: «Oracolo di Balaam, figlio di Beor, e oracolo dell’uomo dall’occhio penetrante; oracolo di chi ode le parole di Dio, di chi vede la visione dell’Onnipotente, cade e gli è tolto il velo dagli occhi. Come sono belle le tue tende, Giacobbe, le tue dimore, Israele! Si estendono come vallate, come giardini lungo un fiume, come àloe, che il Signore ha piantato, come cedri lungo le acque. Fluiranno acque dalle sue secchie e il suo seme come acque copiose. Il suo re sarà più grande di Agag e il suo regno sarà esaltato». Egli pronunciò il suo poema e disse: «Oracolo di Balaam, figlio di Beor, oracolo dell’uomo dall’occhio penetrante, oracolo di chi ode le parole di Dio e conosce la scienza dell’Altissimo, di chi vede la visione dell’Onnipotente, cade e gli è tolto il velo dagli occhi. Io lo vedo, ma non ora, io lo contemplo, ma non da vicino: una stella spunta da Giacobbe e uno scettro sorge da Israele». / Parola di Dio.
</p>

<p>
<u>PSALMUS</u> / (Sal 24) <b>Fammi conoscere, Signore, le tue vie</b> / <b>Sei tu, Signore, la via della vita</b> / Fammi conoscere, Signore, le tue vie, insegnami i tuoi sentieri. Guidami nella tua fedeltà e istruiscimi, perché sei tu il Dio della mia salvezza. / Ricòrdati, Signore, della tua misericordia e del tuo amore, che è da sempre. Ricòrdati di me nella tua misericordia, per la tua bontà, Signore. / Buono e retto è il Signore, indica ai peccatori la via giusta; guida i poveri secondo giustizia, insegna ai poveri la sua via.
</p>

<p>
<u>ACCLAMATIO</u> / Alleluia, alleluia / Mostraci, Signore, la tua misericordia e donaci la tua salvezza. (Sal 84,8) / Alleluia.
</p>

<p>
<u>VANGELO</u> / <b>Il battesimo di Giovanni da dove veniva?</b> / Dal Vangelo secondo Matteo (Mt 21,23-27) / In quel tempo, Gesù entrò nel tempio e, mentre insegnava, gli si avvicinarono i capi dei sacerdoti e gli anziani del popolo e dissero: «Con quale autorità fai queste cose? E chi ti ha dato questa autorità?». Gesù rispose loro: «Anch’io vi farò una sola domanda. Se mi rispondete, anch’io vi dirò con quale autorità faccio questo. Il battesimo di Giovanni da dove veniva? Dal cielo o dagli uomini?». Essi discutevano fra loro dicendo: «Se diciamo: “Dal cielo”, ci risponderà: “Perché allora non gli avete creduto?”. Se diciamo: “Dagli uomini”, abbiamo paura della folla, perché tutti considerano Giovanni un profeta». Rispondendo a Gesù dissero: «Non lo sappiamo». Allora anch’egli disse loro: «Neanch’io vi dico con quale autorità faccio queste cose». / Parola del Signore.
</p>

<p>
<u>OREMUS</u> / La fede ci assicura che Gesù è presente in mezzo a noi come Salvatore. Animati da questa certezza, per mezzo di lui, ci rivolgiamo al Padre dicendo: <b>Mostraci la tua verità, o Signore.</b> / Per la Chiesa, perchè abbia fiducia nella forza e nell'autorità proprie della Parola di Dio. Preghiamo: / Per i popoli che non conoscono ancora il vangelo, ma hanno ricche tradizioni religiose e culturali, perchè si aprano alla pienezza della verità e della luce portate da Cristo. Preghiamo: / Per i cristiani, perchè riconoscano il bene operato anche fuori dei confini visibili della Chiesa e ne diano lode all'unico Padre che opera in tutti. Preghiamo: / Per quanti si trovano nel bisogno a causa della disoccupazione, perchè trovino nelle comunità cristiane aiuto e sostegno concreti. Preghiamo: / Per quanti vivono aspettando qualcosa, perchè la loro attesa li apra a Colui che dà risposta a tutto il bisogno dell'uomo. Preghiamo: / Per chi esercita il ministero della Parola. / Per chi sta preparando il presepio in parrocchia o in casa. / Padre santo e giusto, che non lasci mai inascoltato il grido dei, tuoi figli, esaudisci le nostre preghiere e fa’ che, dopo aver sperimentato la tua sollecitudine paterna, ancora di più ti amiamo e ti siamo riconoscenti. Per Cristo nostro Signore. Amen.
</p>

<p>
<u>OFFERTORIO</u> / Accogli, Dio onnipotente, il sacrificio che ti offriamo nella memoria di san Giovanni, e donaci di testimoniare nella santità della vita la passione del Signore che celebriamo nel mistero. Per Cristo nostro Signore.
</p>

<p>
<u>COMMUNIO</u> / «Se qualcuno vuol venire dietro a me, rinneghi se stesso, prenda la sua croce e mi segua», dice il Signore. (Mt 16,24)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / La partecipazione a questo sacramento, che a noi pellegrini sulla terra rivela il senso cristiano della vita, ci sostenga, Signore, nel nostro cammino e ci guidi ai beni eterni. Per Cristo nostro Signore.
</p>

<p>
<u>GRATIAS</u> / O Dio, che in san Giovanni ci hai dato un mirabile testimone del mistero della Croce concedi che, rinvigoriti dalla comunione a questo sacrificio, aderiamo con piena fedeltà a Cristo e operiamo nella Chiesa per la salvezza di tutti. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / <br>
Sant'Agostino (354-430) vescovo d'Ippona (Africa del Nord) e dottore della Chiesa / Discorsi sui Salmi, Sal 109 / “Non lo sappiamo” / Veramente fratelli, sembrava incredibile agli uomini ciò che Dio prometteva, annunciando che proprio da questo stato di mortalità, di corruzione, di abiezione e di debolezza, da questa cenere e polvere, gli uomini sarebbero divenuti uguali agli Angeli di Dio! Perciò, non solo compilò la Scrittura con gli uomini perché essi credessero, ma stabilì anche un Mediatore a garanzia della sua fedeltà, scegliendo non un qualsiasi principe, o un Angelo, o magari un Arcangelo, ma il suo unico Figlio. E così la via, per la quale ci avrebbe condotto verso quel fine che aveva promesso, ci fu da lui mostrata ed insieme offerta nella persona dello stesso suo Figlio. Sembrava, infatti, poco a Dio l'aver fatto del suo Figlio l'indicatore della via: volle farlo addirittura la via (Gv 14,6), perché noi potessimo andare per mezzo di lui che ci guida, seguire la sua strada. (…) Ma quanto eravamo lontani da lui! Quanto era in alto lui e quanto in basso noi! Noi eravamo degli ammalati, senza alcuna prospettiva di salvezza: fu inviato il medico, ma i malati non lo vollero conoscere. “Se l'avessero conosciuto, non avrebbero crocifisso il Signore della gloria” (1Cor 2,8). Ma la morte del medico è stata la medicina del malato; il medico era venuto per visitarlo e si lasciò uccidere per guarirlo. Si è fatto conoscere ai credenti come Dio e come uomo: Dio per mezzo del quale noi siamo stati creati; uomo per mezzo del quale noi siamo stati ricreati. Una cosa era ciò che in lui appariva, altra cosa ciò che in lui era nascosto: ciò che vi era nascosto era molto più eccellente di ciò che appariva. (…) L'uomo infermo veniva curato mediante ciò che era visibile, perché poi divenisse capace di quella visione che era nascosta, ma solo differita, non già negata o esclusa per sempre.
</p>

<p>
<u>EVANGELIZO-21</u> / San Tommaso d'Aquino (1225-1274) teologo domenicano, dottore della Chiesa / Commento al Vangelo di san Giovanni, 4, 1° / Il testimone di Dio / Ogni creatura è fatta per rendere testimonianza a Dio, poiché ogni creatura è come una prova della sua bontà. La grandezza della creazione testimonia a suo modo la forza e l'onnipotenza divine, e la sua bellezza riflette la divina sapienza. Alcuni uomini ricevono da Dio una missione speciale: rendono testimonianza a Dio non solo da un punto di vista naturale, per il fatto che esistono, ma ancor più in modo spirituale, attraverso le loro buone opere. (...) Tuttavia coloro che, non contenti di ricevere i doni divini e di agire bene con la grazia di Dio, comunicano questi doni ad altri attraverso la parola, gli incoraggiamenti e le esortazioni, questi sono in modo ancor più particolare testimoni di Dio. Giovanni è uno di questi testimoni; è venuto a diffondere i doni di Dio e a proclamare le sue lodi. Questa missione di Giovanni, questo ruolo di testimone è di una grandezza incomparabile, perché nessuno può rendere testimonianza a una realtà se non nella misura in cui ne è partecipe. Gesù diceva: «Noi parliamo di ciò che sappiamo e testimoniamo ciò che abbiamo veduto» (Gv 3,11). Rendere testimonianza alla verità divina presuppone che si conosca questa verità. È per questo che Cristo, anche lui, ha avuto questo ruolo di testimone. «Per questo io sono nato e per questo sono venuto nel mondo: per dare testimonianza alla verità» (Gv 18,37). Ma Cristo e Giovanni avevano questo ruolo in modo diverso. Cristo possedeva la luce in se stesso; anzi, era questa luce; mentre Giovanni vi partecipava solamente. Per questo Cristo rende una testimonianza completa, manifesta perfettamente la verità. Giovanni e gli altri santi lo fanno solo nella misura in cui ricevono questa verità. Missione sublime di Giovanni: implica la sua partecipazione alla luce di Dio e la sua somiglianza a Cristo che ha svolto anche lui questa missione.
</p>

<p>
<u>DiBruno1</u> / <br>
Con quale autorità fai queste cose? (Mt 21,23-27) / La vera autorità è sempre creatrice di verità e di conseguenza non può venire se non da Dio. Ogni autorità di onnipotenza viene da Dio. Solo Lui è l’Onnipotente e il Santo. Il vero miracolo è opera di Dio per mezzo dell’uomo, il quale partecipa della sua potenza eterna. L’autorità di purificare il culto, insegnare la vera via della salvezza, viene dallo Spirito Santo. Ogni uomo vive in una profonda cecità spirituale. Se un uomo con la sua parola apre gli occhi dello spirito ai ciechi, la sua autorità viene necessariamente da Dio. Ma Gesù questa origine divina di ogni sua autorità l’aveva manifestato fin dagli inizi della sinagoga: “Venne a Nàzaret, dove era cresciuto, e secondo il suo solito, di sabato, entrò nella sinagoga e si alzò a leggere. Gli fu dato il rotolo del profeta Isaia; aprì il rotolo e trovò il passo dove era scritto: Lo Spirito del Signore è sopra di me; per questo mi ha consacrato con l’unzione e mi ha mandato a portare ai poveri il lieto annuncio, a proclamare ai prigionieri la liberazione e ai ciechi la vista; a rimettere in libertà gli oppressi, a proclamare l’anno di grazia del Signore. Riavvolse il rotolo, lo riconsegnò all’inserviente e sedette. Nella sinagoga, gli occhi di tutti erano fissi su di lui. Allora cominciò a dire loro: «Oggi si è compiuta questa Scrittura che voi avete ascoltato»” (Lc 4,16-21). Questa è purissima autorità che viene solo da Dio. / Che l’Autorità di Gesù sia da Dio, lo attestano tutti i suoi grandi segni, miracoli, prodigi. Nessun uomo con la sola parola può dare la vista ad un cieco e nessuno può risuscitare un morto che giace nella tomba ormai da quattro giorni. Nessuno può mondare dalla lebbra e nessuno può comandare al vento e al mare. I miracoli di Gesù sono segni così veri da non potersi mettere in dubbio in alcun modo e neanche possono essere attribuiti ad una autorità umana di scienza o di altro ritrovato della nostra tecnica. Come i maghi d’Egitto siamo chiamati a confessare che Gesù agisce con il dito di Dio, cioè con la sua autorità. Ma Gesù non può dire la verità a quanti lo stanno interrogando. La sua ora ancora non è venuta e deve guardarsi dal dire loro l’origine divina dell’autorità con la quale sta agendo. Promette di rivelare loro l’origine, se essi gli avessero detto quale era l’origine del battesimo di Giovanni, se dal cielo o dagli uomini? Fatti due calcoli, i presenti dicono di non sapere. Mentono. Non dicono la verità a Gesù. Loro sanno che Giovanni è profeta del Dio vivente. A loro però non conveniva dire l’origine del suo battesimo. Attualmente neanche per Gesù è conveniente dire esplicitamente l’origine della sua autorità. Lui non nega la sua origine divina. Dice che non la rivelerà. Loro non la dicono per ignoranza. Lui non la dice per scienza, purissima conoscenza. Gesù sa di essere dalla luce eterna, ma non lo rivela. / In quel tempo, Gesù entrò nel tempio e, mentre insegnava, gli si avvicinarono i capi dei sacerdoti e gli anziani del popolo e dissero: «Con quale autorità fai queste cose? E chi ti ha dato questa autorità?». Gesù rispose loro: «Anch’io vi farò una sola domanda. Se mi rispondete, anch’io vi dirò con quale autorità faccio questo. Il battesimo di Giovanni da dove veniva? Dal cielo o dagli uomini?». Essi discutevano fra loro dicendo: «Se diciamo: “Dal cielo”, ci risponderà: “Perché allora non gli avete creduto?”. Se diciamo: “Dagli uomini”, abbiamo paura della folla, perché tutti considerano Giovanni un profeta». Rispondendo a Gesù dissero: «Non lo sappiamo». Allora anch’egli disse loro: «Neanch’io vi dico con quale autorità faccio queste cose». / Da questa pericope evangelica dobbiamo imparare due altissime verità. Chi è preposto al discernimento nella comunità è obbligato a separare il bene dal male, ciò che viene da Dio da ciò che viene dagli uomini, con taglio nettissimo. Ciò che è di Dio, è di Dio. Ciò che è degli uomini, è degli uomini. Scribi, farisei, capi dei sacerdoti, anziani del popolo operano invece a loro esclusivo interesse. Con Giovanni il Battista dicono di non sapere. Ormai è morto e non può arrecare alcun danno. Fra qualche giorno accuseranno Gesù di bestemmia perché ha rivelato la sua verità. Per interesse negano. Per interesse dichiarano bestemmia la purissima verità di Cristo Signore. / Madre di Dio, Angeli, Santi, fate che i ministri della verità siano sempre per la verità. 
</p>

<p>
<u>DIBRUNO-21</u> / Con quale autorità fai queste cose? (Mt 21,23-27) / La risposta a questa domanda da parte dei capi dei sacerdoti e degli anziani del popolo Gesù l’ha data nel Vangelo secondo Giovanni: “Gesù riprese a parlare e disse loro: «In verità, in verità io vi dico: il Figlio da se stesso non può fare nulla, se non ciò che vede fare dal Padre; quello che egli fa, anche il Figlio lo fa allo stesso modo. Il Padre infatti ama il Figlio, gli manifesta tutto quello che fa e gli manifesterà opere ancora più grandi di queste, perché voi ne siate meravigliati. Come il Padre risuscita i morti e dà la vita, così anche il Figlio dà la vita a chi egli vuole. Il Padre infatti non giudica nessuno, ma ha dato ogni giudizio al Figlio, perché tutti onorino il Figlio come onorano il Padre. Chi non onora il Figlio, non onora il Padre che lo ha mandato. In verità, in verità io vi dico: chi ascolta la mia parola e crede a colui che mi ha mandato, ha la vita eterna e non va incontro al giudizio, ma è passato dalla morte alla vita. In verità, in verità io vi dico: viene l’ora – ed è questa – in cui i morti udranno la voce del Figlio di Dio e quelli che l’avranno ascoltata, vivranno. Come infatti il Padre ha la vita in se stesso, così ha concesso anche al Figlio di avere la vita in se stesso, e gli ha dato il potere di giudicare, perché è Figlio dell’uomo. Non meravigliatevi di questo: viene l’ora in cui tutti coloro che sono nei sepolcri udranno la sua voce e usciranno, quanti fecero il bene per una risurrezione di vita e quanti fecero il male per una risurrezione di condanna. Da me, io non posso fare nulla. Giudico secondo quello che ascolto e il mio giudizio è giusto, perché non cerco la mia volontà, ma la volontà di colui che mi ha mandato (Gv 5,19-30). È il Padre che gli ha dato ogni potere sulla terra e nei cieli. La risposta è stata data anche nel Vangelo secondo Matteo: “In quel tempo Gesù disse: «Ti rendo lode, Padre, Signore del cielo e della terra, perché hai nascosto queste cose ai sapienti e ai dotti e le hai rivelate ai piccoli. Sì, o Padre, perché così hai deciso nella tua benevolenza. Tutto è stato dato a me dal Padre mio; nessuno conosce il Figlio se non il Padre, e nessuno conosce il Padre se non il Figlio e colui al quale il Figlio vorrà rivelarlo. Venite a me, voi tutti che siete stanchi e oppressi, e io vi darò ristoro. Prendete il mio giogo sopra di voi e imparate da me, che sono mite e umile di cuore, e troverete ristoro per la vostra vita. Il mio giogo infatti è dolce e il mio peso leggero» (Mt 11,25-30). Tutto il Padre ha posto nelle mani del Figlio suo. Anzi il Padre stesso e lo Spirito Santo si sono consegnati a Cristo Signore. Tanto grande è il potere che il Padre ha dato al Figlio suo. Ha fatto tutto questo per il suo grande amore. / In quel tempo, Gesù entrò nel tempio e, mentre insegnava, gli si avvicinarono i capi dei sacerdoti e gli anziani del popolo e dissero: «Con quale autorità fai queste cose? E chi ti ha dato questa autorità?». Gesù rispose loro: «Anch’io vi farò una sola domanda. Se mi rispondete, anch’io vi dirò con quale autorità faccio questo. Il battesimo di Giovanni da dove veniva? Dal cielo o dagli uomini?». Essi discutevano fra loro dicendo: «Se diciamo: “Dal cielo”, ci risponderà: “Perché allora non gli avete creduto?”. Se diciamo: “Dagli uomini”, abbiamo paura della folla, perché tutti considerano Giovanni un profeta». Rispondendo a Gesù dissero: «Non lo sappiamo». Allora anch’egli disse loro: «Neanch’io vi dico con quale autorità faccio queste cose». / Oggi, in questo particolare momento storico, Gesù non può dare loro questa risposta. La sua sapienza lo illumina perché possa sottrarsi e così non dire la sua verità. È a rischio di lapidazione e lui non dovrà morire per lapidazione ma per crocifissione. Questa verità la confesserà domani dinanzi al sinedrio e per la sua confessione sarà condannato a morte. Come Gesù nella sapienza sa cosa dire e come dirla, cosa affermare e cosa tacere, quando manifestarsi e quando omettere ogni manifestazione, così dovrà avvenire per ogni discepolo di Gesù. Chi cammina nello Spirito Santo sarà sempre governato dalla sua sapienza, che è prudenza, giustizia, fortezza, temperanza. Chi invece vive nel peccato, sempre parlerà dal suo cuore. Tace quando dovrebbe parlare, parla quando dovrebbe tacere. Senza la sapienza dello Spirito Santo non si conoscono i momenti in cui si deve parlare e i momenti in cui si deve tacere. / Madre della Redenzione, Angeli, Santi, fateci abitare nella sapienza dello Spirito Santo. 
</p>

<p>
<u>SILVESTRINI-21</u> / Il sole che sorge nella notte. Quando le tenebre avvolgono il mondo e si calano nello spirito dell'uomo, diventa più urgente il desiderio della luce. Ai tempi di Gesù le autorità religiose si erano accaparrato il potere spirituale, per cui si opponevano decisamente al Signore. La verità però, sia pure a prezzo del sacrificio, si afferma, sconfigge ed umilia l'errore dell'uomo, trova la sua vittoria. Le verità di Dio sono infinitamente più forti di ogni umana ostinazione. Gli stessi scribi e farisei, come afferma l'evangelista quest'oggi, non potranno più resistere e controbattere le verità di Cristo e dei suoi discepoli. L'evidenza del Natale dovrebbe far cadere ogni dubbio, dovrebbe innamorarci della Verità. Per ottenere questo dono occorre chiedere insistentemente nella preghiera il dono della fede, quel dono che ci immerge nel mistero dell'incarnazione e ci apre alla luce deificante di Cristo.
</p>

<p>
<u>LOYOLA1</u> / <br>
Chi entra nel tempio? La porta di accesso di ogni tempo è una domanda non è una password, qualcosa che tu sai – sempre di sapere – ma una Parola che non conosci e allora chiedi e allora entri: semplicemente ospitato. / Chi abita il tempio? Chi domanda veramente e dalla sua domanda si lascia coinvolgere, entra nel gioco e gioca fino in fondo: domanda fatta diventa domanda ricevuta e mi lascio spiazzare. / Chi parla con autorità? Parole autorevoli promuovono crescita, sviluppo, maturazione, vita. Da me a te da te a me reciprocamente stimolanti, piene, vitali. / Chi sei Signore? / Chi sei tu! / Quale domanda ti porti nel cuore? / Quanto ti lasci coinvolgere nel gioco di rimandi e di domande che si rincorrono dentro di te o che ti vengono da altri, da Dio? / Quali “parole” ti hanno fatto crescere? (Andrea Piccolo SJ)
</p>

<p>
<u>LOYOLA-21</u> / Dio a volte irrompe nella nostra vita senza chiedere il permesso. Se pensiamo al tempio non come all’edificio ma come al nostro cuore, possiamo immaginare Gesù come colui che ci sussurra parole di vita. Sulla porta però troviamo anche delle resistenze, questi sacerdoti, questi anziani, sono tutti i nostri dubbi, tutte quelle chiusure, quelle vecchie convinzioni e abitudini che ci impediscono di cambiare, di diventare uomini e donne nuovi. Tentano di metterlo a tacere: «Chi ti ha dato il permesso di stare qui e dire a tutti che sono Figli amati?». Perché il battesimo è proprio questo, il cielo che si apre per dirci che siamo figli amati nel Figlio. Non è un caso che Gesù risponda con una domanda, pensando a Giovanni Battista. Giovanni battezzava con l’acqua per la conversione, e Gesù prosegue nel tempio quest’opera di conversione nello Spirito. Ma i capi dei sacerdoti e gli anziani in realtà fingono di essere interessati a conoscere la verità, o una vera risposta, non sono disposti ad accettare le conseguenze di quella risposta di Gesù. Hanno paura di vedere. La verità sconvolgerebbe tutti i loro equilibri, i loro ruoli, il loro bisogno di controllare tutto! Esercitano ciecamente il potere che gli è stato affidato, come se fossero loro i padroni di tutto, gli unici a poter parlare per conto di Dio. Pensano di agire con astuzia non compromettendosi, negando di conoscere la risposta, ma in realtà perdono tutto, perdono l’occasione di incontrare veramente Dio. Il dialogo si spegne e diventa silenzio, il silenzio di Dio. Questo silenzio è una provocazione, perché siamo noi quelli chiamati a rispondere. Non può parlare alle nostre vite se non siamo disposti ad ascoltare veramente, se non scegliamo di comprometterci, di esprimerci davvero, di abbandonare le nostre false idee. Questi uomini hanno già deciso tutto a priori, non c’è posto per Dio nelle loro vite e faranno di tutto per farlo fuori, ma noi Signore, ti preghiamo, non chiederci il permesso per fare verità nella nostra vita, smonta le nostre certezze, scombina i nostri piani, vai oltre tutti i nostri umani tentativi di bloccare la tua grazia. / In che modo usi la tua autorità, per servire, liberare, o per dominare e controllare? Chi sta a guardia del tuo tempio? Come reagisco quando sento che la Parola di Gesù non mi dice nulla? (Caterina Bruno)
</p>

<p>
<u>LettureBose</u> / Prepara una via al Signore! La parola di Dio fu rivolta a Giovanni, figlio di Zaccaria, nel deserto (Lc 3,2). Considera come sia più profondo il senso del testo se si intende "deserto" in senso spirituale e non semplicemente secondo il senso letterale. Chi predica nel deserto, infatti, spreca invano la sua voce perché non ha nessuno che lo senta parlare. li Precursore di Cristo, la voce che grida nel deserto, predica nel deserto dell'anima che non ha pace. Non soltanto allora, ma anche oggi dapprima viene una lampada che arde e brilla (Gv 5,35) e predica il battesimo di penitenza per la remissione dei peccati; poi segue la luce vera (Gv 1,9) quando la lampada stessa dice: bisogna che egli cresca e che io diminuisca (Gv 3,30) ... Leggiamo nel profeta Isaia: Voce di colui che grida nel deserto: preparate una via per il Signore, raddrizzate i suoi sentieri (Is 40,3). Il Signore vuole trovare in voi una via per poter entrare nelle vostre anime e percorrervi il suo cammino, preparategli il sentiero di cui è detto: Raddrizzate i suoi sentieri. È la voce di uno che grida nel deserto. Una voce grida: Preparate una via. Prima giunge alle orecchie la voce, poi dopo la voce, o meglio insieme alla voce, la parola penetra l'udito. È in questo modo che Giovanni ha annunciato Cristo. Esaminiamo dunque che cosa la voce annuncia riguardo alla Parola. Dice: Preparate una via per il Signore. Quale via prepareremo? Una strada materiale? La parola di Dio può preparare un simile cammino? O non bisogna piuttosto preparare una strada interiore e disporre nel nostro cuore sentieri diritti e piani? Questa è la strada per la quale è entrata la parola di Dio che si stabilisce nel cuore umano capace di accoglierla. Grande è il cuore dell'uomo, è spazioso, vasto se è puro ... poiché contiene tante cose e vi si può preparare la via del Signore, tracciarvi un sentiero diritto, affinché, il Verbo e la Sapienza di Dio vi camminino. Prepara una via al Signore con una vita onesta, con azioni irreprensibili, appiana i sentieri, perché il Verbo di Dio cammini dentro di te senza inciampi. (Origene, Omelie sul Vangelo di Luca 21,3-7) 
</p>

<h5>HOMILY</h5>

<p>
PRIMA LETTURA Il re di Moab sa che con le sue forze non può combattere contro Israele che avanza verso la conquista della terra di Canaan. Crede però nella maledizione e per questo manda a chiamare l’indovino Balaam perché maledica Israele. Solo così Israele sarebbe stato sconfitto, perché non più sotto la benedizione del suo Dio e Signore. Evidentemente Balak non sa che la maledizione pioverà su Israele solo se trasgredirà l’alleanza stabilita e stipulata con il suo Dio e Signore. Finché Israele rimarrà fedele all’alleanza, per lui vi sono solo benedizioni. Mai potranno esserci maledizioni. Ma questo vale anche per ogni altro uomo. Finché l’uomo è nella Parola del suo Signore, resterà sempre nella casa della vita e della benedizione, della luce e della pace. Quando invece uscirà dalla Parola del suo Dio e si consegnerà agli idoli del mondo, è allora che entrerà nel regno delle tenebre, della morte, della maledizione. Nella Parola poi ci saranno delle prove di fedeltà, mai maledizioni, mai schiavitù, mai morte spirituale. Ignorando questa legge divina universale, Balak manda a chiamare Balaam perché maledica Israele. Ecco come viene raccontato questo evento nel Libro dei Numeri: “Poi gli Israeliti partirono e si accamparono nelle steppe di Moab, oltre il Giordano di Gerico. Balak, figlio di Sippor, vide quanto Israele aveva fatto agli Amorrei, e Moab ebbe grande paura di questo popolo, che era così numeroso; Moab fu preso da spavento di fronte agli Israeliti. Quindi Moab disse agli anziani di Madian: «Ora questa assemblea divorerà quanto è intorno a noi, come il bue divora l’erba dei campi». Balak, figlio di Sippor, era in quel tempo re di Moab. Egli mandò messaggeri a Balaam, figlio di Beor, a Petor, che sta sul fiume, nel territorio dei figli di Amau, per chiamarlo e dirgli: «Ecco, un popolo è uscito dall’Egitto; ha ricoperto la faccia della terra e si è stabilito di fronte a me. Ora dunque, vieni e maledici questo popolo per me, poiché esso è più potente di me. Forse riuscirò a batterlo, per scacciarlo dalla terra; perché io lo so: colui che tu benedici è benedetto e colui che tu maledici è maledetto» (Num 22,1-6). Balaam viene, il Signore però non vuole che maledica Israele. Lui dovrà solo benedirlo. Ecco cosa vede Balaam e così dice di Israele. Ascoltiamo il primo oracolo: «Da Aram mi fa venire Balak, il re di Moab dalle montagne d’oriente: “Vieni, maledici per me Giacobbe; vieni, minaccia Israele!”. Come maledirò quel che Dio non ha maledetto? Come minaccerò quel che il Signore non ha minacciato? Perché dalla vetta delle rupi io lo vedo e dalle alture lo contemplo: ecco un popolo che dimora in disparte e tra le nazioni non si annovera. Chi può contare la polvere di Giacobbe? O chi può calcolare un solo quarto d’Israele? Possa io morire della morte dei giusti e sia la mia fine come la loro» (Num 23,7-10). Ecco il secondo oracolo: «Sorgi, Balak, e ascolta; porgimi orecchio, figlio di Sippor! Dio non è un uomo perché egli menta, non è un figlio d’uomo perché egli ritratti. Forse egli dice e poi non fa? Parla e non adempie? Ecco, di benedire ho ricevuto il comando: egli ha benedetto, e non mi metterò contro. Egli non scorge colpa in Giacobbe, non ha veduto torto in Israele. Il Signore, suo Dio, è con lui e in lui risuona un’acclamazione per il re. Dio, che lo ha fatto uscire dall’Egitto, è per lui come le corna del bufalo. Perché non vi è sortilegio contro Giacobbe e non vi è magìa contro Israele: a suo tempo vien detto a Giacobbe e a Israele che cosa opera Dio. Ecco un popolo che si leva come una leonessa e si erge come un leone; non si accovaccia, finché non abbia divorato la preda e bevuto il sangue degli uccisi» (Num 23,18-24). Balaam non viene ricordato nel tempo di Avvento per questa verità di ordine universale: Quando Dio benedice, nessuno potrà maledire. Viene ricordato perché nell’ultimo oracolo annuncia la nascita di un Re: “Una stella spunta da Giacobbe e uno scettro sorge da Israele”. Questo suo oracolo ci fa ricordare le parole dei Magi: “«Dov’è colui che è nato, il re dei Giudei? Abbiamo visto spuntare la sua stella e siamo venuti ad adorarlo» (Mt 2,2). LEGGIAMO Num 24,2-7.15-17b Balaam alzò gli occhi e vide Israele accampato, tribù per tribù. Allora lo spirito di Dio fu sopra di lui. Egli pronunciò il suo poema e disse: «Oracolo di Balaam, figlio di Beor, e oracolo dell’uomo dall’occhio penetrante; oracolo di chi ode le parole di Dio, di chi vede la visione dell’Onnipotente, cade e gli è tolto il velo dagli occhi. Come sono belle le tue tende, Giacobbe, le tue dimore, Israele! Si estendono come vallate, come giardini lungo un fiume, come àloe, che il Signore ha piantato, come cedri lungo le acque. Fluiranno acque dalle sue secchie e il suo seme come acque copiose. Il suo re sarà più grande di Agag e il suo regno sarà esaltato. Egli pronunciò il suo poema e disse: «Oracolo di Balaam, figlio di Beor, oracolo dell’uomo dall’occhio penetrante, oracolo di chi ode le parole di Dio e conosce la scienza dell’Altissimo, di chi vede la visione dell’Onnipotente, cade e gli è tolto il velo dagli occhi. Io lo vedo, ma non ora, io lo contemplo, ma non da vicino: una stella spunta da Giacobbe e uno scettro sorge da Israele. Anche Giacobbe, nella benedizione data a Giuda, parla di una scettro: Giuda, ti loderanno i tuoi fratelli; la tua mano sarà sulla cervice dei tuoi nemici; davanti a te si prostreranno i figli di tuo padre. Un giovane leone è Giuda: dalla preda, figlio mio, sei tornato; si è sdraiato, si è accovacciato come un leone e come una leonessa; chi lo farà alzare? Non sarà tolto lo scettro da Giuda né il bastone del comando tra i suoi piedi, finché verrà colui al quale esso appartiene e a cui è dovuta l’obbedienza dei popoli (Gen 48,8-10). Man mano che la storia procede, questa profezia si fa sempre più chiara. Con Davide si abbandona l’indeterminato e si entra nello specifico: “Quando i tuoi giorni saranno compiuti e tu dormirai con i tuoi padri, io susciterò un tuo discendente dopo di te, uscito dalle tue viscere, e renderò stabile il suo regno. Egli edificherà una casa al mio nome e io renderò stabile il trono del suo regno per sempre. Io sarò per lui padre ed egli sarà per me figlio. Se farà il male, lo colpirò con verga d’uomo e con percosse di figli d’uomo, ma non ritirerò da lui il mio amore, come l’ho ritirato da Saul, che ho rimosso di fronte a te. La tua casa e il tuo regno saranno saldi per sempre davanti a te, il tuo trono sarà reso stabile per sempre” (2Sam 7,12-16). Nel Nuovo Testamento Balaam, è visto come un prezzolato. Così l’Apostolo Pietro: “Temerari, arroganti, non temono d’insultare gli esseri gloriosi decaduti, mentre gli angeli, a loro superiori per forza e potenza, non portano davanti al Signore alcun giudizio offensivo contro di loro. Ma costoro, irragionevoli e istintivi, nati per essere presi e uccisi, bestemmiando quello che ignorano, andranno in perdizione per la loro condotta immorale, subendo il castigo della loro iniquità. Essi stimano felicità darsi ai bagordi in pieno giorno; scandalosi e vergognosi, godono dei loro inganni mentre fanno festa con voi, hanno gli occhi pieni di desideri disonesti e, insaziabili nel peccato, adescano le persone instabili, hanno il cuore assuefatto alla cupidigia, figli di maledizione! Abbandonata la retta via, si sono smarriti seguendo la via di Balaam figlio di Bosor, al quale piacevano ingiusti guadagni, ma per la sua malvagità fu punito: un’asina, sebbene muta, parlando con voce umana si oppose alla follia del profeta. Costoro sono come sorgenti senz’acqua e come nuvole agitate dalla tempesta, e a loro è riservata l’oscurità delle tenebre. Con discorsi arroganti e vuoti e mediante sfrenate passioni carnali adescano quelli che da poco si sono allontanati da chi vive nell’errore. Promettono loro libertà, mentre sono essi stessi schiavi della corruzione. L’uomo infatti è schiavo di ciò che lo domina” (2Pt 2,10-19). Così anche l’Apostolo Giuda proferisce lo stesso giudizio: Ugualmente anche costoro, indotti dai loro sogni, contaminano il proprio corpo, disprezzano il Signore e insultano gli angeli. Quando l’arcangelo Michele, in contrasto con il diavolo, discuteva per avere il corpo di Mosè, non osò accusarlo con parole offensive, ma disse: Ti condanni il Signore! Costoro invece, mentre insultano tutto ciò che ignorano, si corrompono poi in quelle cose che, come animali irragionevoli, conoscono per mezzo dei sensi. Guai a loro! Perché si sono messi sulla strada di Caino e, per guadagno, si sono lasciati andare alle seduzioni di Balaam e si sono perduti nella ribellione di Core. Essi sono la vergogna dei vostri banchetti, perché mangiano con voi senza ritegno, pensando solo a nutrire se stessi. Sono nuvole senza pioggia, portate via dai venti, o alberi di fine stagione senza frutto, morti due volte, sradicati; sono onde selvagge del mare, che schiumano la loro sporcizia; sono astri erranti, ai quali è riservata l’oscurità delle tenebre eterne (Gd 8-13). Anche l’Apocalisse profetizza lo stesso giudizio: All’angelo della Chiesa che è a Pèrgamo scrivi: “Così parla Colui che ha la spada affilata a due tagli. So che abiti dove Satana ha il suo trono; tuttavia tu tieni saldo il mio nome e non hai rinnegato la mia fede neppure al tempo in cui Antìpa, il mio fedele testimone, fu messo a morte nella vostra città, dimora di Satana. Ma ho da rimproverarti alcune cose: presso di te hai seguaci della dottrina di Balaam, il quale insegnava a Balak a provocare la caduta dei figli d’Israele, spingendoli a mangiare carni immolate agli idoli e ad abbandonarsi alla prostituzione. Così pure, tu hai di quelli che seguono la dottrina dei nicolaìti. Convèrtiti dunque; altrimenti verrò presto da te e combatterò contro di loro con la spada della mia bocca. Chi ha orecchi, ascolti ciò che lo Spirito dice alle Chiese. Al vincitore darò la manna nascosta e una pietruzza bianca, sulla quale sta scritto un nome nuovo, che nessuno conosce all’infuori di chi lo riceve” (Ap 2,12-17). Questo giudizio dello Spirito Santo su Balaam che troviamo nel Nuovo testamento trova la sua origine nelle parole di Mosè: “Proprio loro, per suggerimento di Balaam, hanno insegnato agli Israeliti l'infedeltà verso il Signore, nella faccenda di Peor, per cui venne il flagello nella comunità del Signore (Nm 31, 16). Le donne di Madian su suggerimento di Balaam avevano indotto alcuni figli d’Israele all’idolatria. Non potendo maledire Israele perché benedetto da Dio, pensò di farlo maledire da Dio stesso inducendo il popolo all’idolatria. Sublime scienza e arte satanica. È il peccato la sorgente dalla quale sgorga per noi ogni maledizione. Chi vuole conservarsi nella benedizione deve rimanere nella Parola del Signore. LETTURA DEL VANGELO Gesù è nel tempio di Gerusalemme. Capi dei sacerdoti e anziani del popolo hanno un solo desiderio: porre delle trappole dinanzi a Gesù Signore perché vi cada con qualche parola uscita dalla sua bocca. Oggi gli chiedono di pronunciarsi sulla sua autorità. Vogliono che Lui riveli loro se la sua autorità viene da Dio e viene da se stesso. Come si può constatare è una vera trappola. Qualsiasi risposta Gesù avesse dato loro, sarebbe stata utilizzata da essi a suo danno. Farisei, scribi, capi dei sacerdoti non sanno però che Gesù è sempre governato dall’eterna sapienza e divina intelligenza dello Spirito Santo. Quanto la Scrittura Santa dice della Sapienza è quasi un nulla dinanzi alla scienza che governa Gesù Signore: In lei c’è uno spirito intelligente, santo, unico, molteplice, sottile, agile, penetrante, senza macchia, schietto, inoffensivo, amante del bene, pronto, libero, benefico, amico dell’uomo, stabile, sicuro, tranquillo, che può tutto e tutto controlla, che penetra attraverso tutti gli spiriti intelligenti, puri, anche i più sottili. La sapienza è più veloce di qualsiasi movimento, per la sua purezza si diffonde e penetra in ogni cosa. È effluvio della potenza di Dio, emanazione genuina della gloria dell’Onnipotente; per questo nulla di contaminato penetra in essa. È riflesso della luce perenne, uno specchio senza macchia dell’attività di Dio e immagine della sua bontà. Sebbene unica, può tutto; pur rimanendo in se stessa, tutto rinnova e attraverso i secoli, passando nelle anime sante, prepara amici di Dio e profeti. Dio infatti non ama se non chi vive con la sapienza. Ella in realtà è più radiosa del sole e supera ogni costellazione, paragonata alla luce risulta più luminosa; a questa, infatti, succede la notte, ma la malvagità non prevale sulla sapienza. La sapienza si estende vigorosa da un’estremità all’altra e governa a meraviglia l’universo (Sap 7,22-8,1). Gesù è oltre questa sapienza. A Lui va applicato invece quanto rivela il Salmo: Signore, tu mi scruti e mi conosci, tu conosci quando mi siedo e quando mi alzo, intendi da lontano i miei pensieri, osservi il mio cammino e il mio riposo, ti sono note tutte le mie vie. La mia parola non è ancora sulla lingua ed ecco, Signore, già la conosci tutta. Alle spalle e di fronte mi circondi e poni su di me la tua mano. Meravigliosa per me la tua conoscenza, troppo alta, per me inaccessibile (Sal 139,1-6). Gesù conosce la malizia che è nascosta nelle parole dei capi dei sacerdoti e degli anziani del popolo. Non solo la conosce, sa anche come non cadere nelle loro trappole. Infatti è sufficiente una sola sua parola e la loro malizia viene privata del suo veleno di morte. LEGGIAMO IL TESTO Mt 21,23-27 Entrò nel tempio e, mentre insegnava, gli si avvicinarono i capi dei sacerdoti e gli anziani del popolo e dissero: «Con quale autorità fai queste cose? E chi ti ha dato questa autorità?». Gesù rispose loro: «Anch’io vi farò una sola domanda. Se mi rispondete, anch’io vi dirò con quale autorità faccio questo. Il battesimo di Giovanni da dove veniva? Dal cielo o dagli uomini?». Essi discutevano fra loro dicendo: «Se diciamo: “Dal cielo”, ci risponderà: “Perché allora non gli avete creduto?”. Se diciamo: “Dagli uomini”, abbiamo paura della folla, perché tutti considerano Giovanni un profeta». Rispondendo a Gesù dissero: «Non lo sappiamo». Allora anch’egli disse loro: «Neanch’io vi dico con quale autorità faccio queste cose». La domanda di Gesù va così letta e compresa: Voi, anziani del popolo e capi dei sacerdoti, volete che io vi dica con quale autorità faccio queste cose. Bene! Ma voi siete capaci di operare un discernimento secondo giustizia e verità? Siete capaci di schierarvi dalla parte della verità, anche a prezzo della vostra vita? Vediamo! Il battesimo di Giovanni veniva dal cielo o dagli uomini? Era profeta del Dio vivente o un ciarlatano come molti altri ciarlatani che compaiono nella storia? È il panico, perché ogni risposta è un’accusa contro di loro. Non possono rispondere: “Veniva dal cielo”, perché loro non hanno creduto. Può un uomo di Dio non credere in ciò che viene da Dio? Non possono dire: “Dagli uomini”, perché altrimenti avrebbero fatto una pessima figura dinanzi al mondo intero, il quale credeva che veramente Giovanni veniva da Dio. Loro scelgono di non schierarsi, né per una risposta e né per l’altra. Dicono di non sapere. Ma questa risposta li condannerà in eterno, perché mentre dicono di volere giudicare la missione di Gesù, negano di saper giudicare. Come può giudicare chi afferma di non saper giudicare? Se loro non sanno giudicare l’opera di Giovanni, neanche potranno giudicare l’operato di Gesù. Osserviamo invece la risposta di Gesù: “Voi non mi dite e neanche io vi dico”. Con queste parole Gesù rivela la loro coscienza. Loro non vogliono pronunciarsi. Ma non pronunciandosi si condannano, perché è obbligo di ogni uomo di Dio operare il santo discernimento su ciò che viene da Dio e ciò che invece viene dagli uomini. Rinunciare ad emettere un giudizio secondo purissima verità, ci rende colpevoli dinanzi a Dio e agli uomini. Si impedisce che Dio venga riconosciuto nelle sue opere. Si lascia che il pensiero degli uomini continui a rovinare i cuori. Madre di Dio, Donna saggia e sapiente, ottienici dallo Spirito Santo ogni fortezza perché diamo sempre a Dio ciò che è di Dio e agli uomini ciò che è degli uomini. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
