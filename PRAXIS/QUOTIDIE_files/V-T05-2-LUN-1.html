<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Lunedì della V settimana del Tempo Ordinario.
</p>

<p>
<u>ANTIFONA</u> / Venite: prostrati adoriamo, in ginocchio davanti al Signore che ci ha fatti. È lui il Signore, nostro Dio. (Sal 94,6-7)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Custodisci sempre con paterna bontà la tua famiglia, Signore, e poiché unico fondamento della nostra speranza è la grazia che viene da te aiutaci sempre con la tua protezione. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Dio disse, e così avvenne</b> / Dal libro della Gènesi (Gn 1,1-19) / In principio Dio creò il cielo e la terra. La terra era informe e deserta e le tenebre ricoprivano l'abisso e lo spirito di Dio aleggiava sulle acque. Dio disse: «Sia la luce!». E la luce fu. Dio vide che la luce era cosa buona e Dio separò la luce dalle tenebre. Dio chiamò la luce giorno, mentre chiamò le tenebre notte. E fu sera e fu mattina: giorno primo. Dio disse: «Sia un firmamento in mezzo alle acque per separare le acque dalle acque». Dio fece il firmamento e separò le acque che sono sotto il firmamento dalle acque che sono sopra il firmamento. E così avvenne. Dio chiamò il firmamento cielo. E fu sera e fu mattina: secondo giorno. Dio disse: «Le acque che sono sotto il cielo si raccolgano in un unico luogo e appaia l'asciutto». E così avvenne. Dio chiamò l'asciutto terra, mentre chiamò la massa delle acque mare. Dio vide che era cosa buona. Dio disse: «La terra produca germogli, erbe che producono seme e alberi da frutto, che fanno sulla terra frutto con il seme, ciascuno secondo la propria specie». E così avvenne. E la terra produsse germogli, erbe che producono seme, ciascuna secondo la propria specie, e alberi che fanno ciascuno frutto con il seme, secondo la propria specie. Dio vide che era cosa buona. E fu sera e fu mattina: terzo giorno. Dio disse: «Ci siano fonti di luce nel firmamento del cielo, per separare il giorno dalla notte; siano segni per le feste, per i giorni e per gli anni e siano fonti di luce nel firmamento del cielo per illuminare la terra». E così avvenne. E Dio fece le due fonti di luce grandi: la fonte di luce maggiore per governare il giorno e la fonte di luce minore per governare la notte, e le stelle. Dio le pose nel firmamento del cielo per illuminare la terra e per governare il giorno e la notte e per separare la luce dalle tenebre. Dio vide che era cosa buona. E fu sera e fu mattina: quarto giorno. / Parola di Dio.
</p>

<p>
<u>PSALMUS</u> / (Sal 103) <b>Gioisca il Signore per tutte le sue creature.</b> / Benedici il Signore, anima mia! Sei tanto grande, Signore, mio Dio! Sei rivestito di maestà e di splendore, avvolto di luce come di un manto. / Egli fondò la terra sulle sue basi: non potrà mai vacillare. Tu l'hai coperta con l'oceano come una veste; al di sopra dei monti stavano le acque. / Tu mandi nelle valli acque sorgive perché scorrano tra i monti, In alto abitano gli uccelli del cielo e cantano tra le fronde. / Quante sono le tue opere, Signore! Le hai fatte tutte con saggezza; la terra è piena delle tue creature. Benedici il Signore, anima mia.
</p>

<p>
<u>ACCLAMATIO</u> / Alleluia, Alleluia / Gesù annunciava il vangelo del Regno e guariva ogni sorta di malattie e infermità nel popolo. (Mt 4,23) / Alleluia.
</p>

<p>
<u>VANGELO</u> / <b>Quanti lo toccavano venivano salvati</b> / Dal Vangelo secondo  Marco (Mc 6,53-56) / In quel tempo, Gesù e i suoi discepoli, compiuta la traversata fino a terra, giunsero a Gennèsaret e approdarono. Scesi dalla barca, la gente subito lo riconobbe e, accorrendo da tutta quella regione, cominciarono a portargli sulle barelle i malati, dovunque udivano che egli si trovasse. E là dove giungeva, in villaggi o città o campagne, deponevano i malati nelle piazze e lo supplicavano di poter toccare almeno il lembo del suo mantello; e quanti lo toccavano venivano salvati. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Tutta la creazione attende la salvezza del Signore. Nell'attesa della sua venuta, presentiamo al Padre le necessità della Chiesa e del mondo. Preghiamo insieme dicendo: <b>Rinnova, Signore, la tua alleanza con noi.</b> / Con la scienza e la tecnica, o Signore, doni all'uomo possibilità di dominare il mondo. Aiuta i responsabili della società a servire, non a distruggere l'umanità. Preghiamo: / I tuoi miracoli indicano che sei venuto a redimere il mondo e preparare una nuova creazione. Fa' che la tua chiesa porti sempre agli uomini la gioia della salvezza. Preghiamo: / Nonostante il progresso, gli uomini son spesso inquieti, soli e infelici. Attirali a te, Signore, perché possano sperimentare il potere benefico della tua compassione. Preghiamo: / Sei venuto tra noi come uomo buono e amico attento. Aiutaci, Signore, a non vivere con indifferenza, accanto a chi soffre. Preghiamo: / Ti si può trovare ovunque, ma sei reale e vivo nel tabernacolo. Fa', o Signore, che le nostre chiese siano un luogo privilegiato per l'incontro con te. Preghiamo: / Per gli operatori sanitari. / Per chi sente la vocazione alla preghiera. / O Dio eterno, presente nella creazione e ancor più nella redenzione, fà che accogliamo con gratitudine i doni che ci hai elargito e siamo solerti collaboratori della tua opera nel mondo. Per Cristo nostro Signore. Amen.
</p>

<p>
<u>OFFERTORIO</u> / Signore Dio nostro, il pane e il vino, che hai creato a sostegno della nostra debolezza, diventino per noi sacramento di vita eterna. Per Cristo nostro Signore.
</p>

<p>
<u>COMMUNIO</u> / Ringraziamo il Signore per il suo amore, per le sue meraviglie a favore degli uomini, perché ha saziato un animo assetato, un animo affamato ha ricolmato di bene. (Sal 106,8-9) ♦ Beati quelli che sono nel pianto: saranno consolati. Beati quelli che hanno fame e sete della giustizia: saranno saziati. (Mt 5,5-6)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / O Dio, che ci hai resi partecipi di un solo pane e di un solo calice, fa' che uniti al Cristo in un solo corpo portiamo con gioia frutti di vita eterna per la salvezza del mondo. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / <br>
San Josemaría Escrivá de Balaguer (1902-1975) sacerdote, fondatore / Omelia in "Amigos de Dios" / "Gratuitamente avete ricevuto, gratuitamente date" / Quando Gesù è uscito in mare coi discepoli, non pensava solo a questa pesca. Perciò ... risponde a Pietro: "Non temere; d'ora in poi sarai pescatore di uomini". E a questa nuova pesca l'efficacia divina non mancherà più: gli apostoli saranno strumenti di grandi prodigi, nonostante la propria miseria. Anche noi, se lottiamo ogni giorno per raggiungere la santità nella vita quotidiana, ognuno nella propria condizione nel mondo e nell'esercizio della sua professione, oso affermare che il Signore farà di noi strumenti capaci di realizzare miracoli, e ancor più straordinari, se c'è bisogno. Ridaremo la luce ai ciechi. Chi può raccontare mille esempi del modo con cui un cieco riscopre la vista e riceve tutto lo splendore della luce di Cristo? Un altro era sordo e un altro muto, non potevano ascoltare o articolare parola come figli di Dio... : ora comprendono e si esprimono da veri uomini... "Nel nome di Gesù" gli apostoli ridanno le forze a un infermo incapace di qualsiasi azione...: "Nel nome di Gesù Cristo, il Nazareno, cammina!" (At 3,6) Un altro, un morto, già in decomposizione, sente la voce di Dio, come nel miracolo del figlio della vedova di Nain: "Giovinetto, dico a te, alzati!" (Lc 7,14) Faremo miracoli come Cristo, miracoli come i primi apostoli. Forse questi prodigi si sono realizzati in te, in me: forse eravamo ciechi, o sordi, o infermi, o sentivamo la morte, quando la Parola di Dio ci ha strappati alla nostra prostrazione. Se amiamo Cristo, se lo seguiamo sul serio, se cerchiamo solo Lui, e non noi stessi, potremo trasmettere gratuitamente nel suo nome quanto gratuitamente abbiamo ricevuto.
</p>

<p>
<u>EVANGELIZO-21</u> / San Gregorio Magno (ca 540-604) papa, dottore della Chiesa / Commento al salmo 50; «Quanti lo toccavano guarivano» / Poniamo davanti al nostro sguardo interiore un ferito grave, sul punto di rendere l'ultimo respiro. (…) La ferita dell'anima è il peccato, di cui la Scrittura parla in questi termini: «Ferite e lividure e piaghe aperte che non sono state ripulite, né fasciate, né curate con olio» (Is 1,6). Riconosci dentro di te il tuo medico, tu che sei ferito, e mostragli le piaghe dei tuoi peccati. Lascia che oda il gemito del tuo cuore lui che conosce ogni pensiero segreto. Lo commuovano le tue lacrime. Ci sia perfino un po' di testardaggine nella tua richiesta (Lc 11,8). Senza sosta lascia salire dal tuo cuore verso di lui profondi sospiri. Il tuo dolore giunga a lui affinché, anche a te, dica: « Il Signore ha perdonato il tuo peccato » (2Sam 12,13). Grida con Davide. Senti ciò che ha detto: «Pietà di me, o Dio, (…) secondo la tua misericordia» (Sal 50,3).  È come se dicesse: «Sono in grave pericolo a causa di una ferita mortale, che nessun medico può guarire, a meno che il medico onnipotente non venga in mio aiuto». Per questo medico onnipotente, nulla è incurabile. Egli cura gratuitamente; con una parola restituisce la salute. Mi dispererei a causa della mia ferita, se non ponessi la mia fiducia nell'Onnipotente.
</p>

<p>
<u>DiBruno1</u> / <br>
Sulla tua parola getterò le reti / (Is 6,1-2a.3-8; Sal 137; 1 Cor 15,1-11; Lc 5,1-11) / Il Vangelo non è un evento vissuto ieri e oggi solamente narrato, ricordato. È invece fatto, storia, che deve essere vissuta oggi, anche se con modalità e forme diverse. La pesca miracolosa narrata dal Vangelo secondo Luca, viene inserita dal Vangelo secondo Giovanni in un altro contesto, in altre circostanze assai differenti, ma con lo stesso significato, gli stessi frutti, lo stesso comando del Signore, come a significare che ogni momento vissuto da Gesù con i suoi discepoli potrà essere vissuto dai discepoli lungo tutta l’arco della storia. Le modalità variano, La sostanza rimane. / Dopo questi fatti, Gesù si manifestò di nuovo ai discepoli sul mare di Tiberìade. E si manifestò così: si trovavano insieme Simon Pietro, Tommaso detto Dìdimo, Natanaele di Cana di Galilea, i figli di Zebedeo e altri due discepoli. Disse loro Simon Pietro: «Io vado a pescare». Gli dissero: «Veniamo anche noi con te». Allora uscirono e salirono sulla barca; ma quella notte non presero nulla. Quando già era l’alba, Gesù stette sulla riva, ma i discepoli non si erano accorti che era Gesù. Gesù disse loro: «Figlioli, non avete nulla da mangiare?». Gli risposero: «No». Allora egli disse loro: «Gettate la rete dalla parte destra della barca e troverete». La gettarono e non riuscivano più a tirarla su per la grande quantità di pesci. Allora quel discepolo che Gesù amava disse a Pietro: «È il Signore!». Simon Pietro, appena udì che era il Signore, si strinse la veste attorno ai fianchi, perché era svestito, e si gettò in mare. Gli altri discepoli invece vennero con la barca, trascinando la rete piena di pesci: non erano infatti lontani da terra se non un centinaio di metri (Gv 21,1.8). / Qual è la verità che si nasconde dietro l’evento storico? Il mare è sempre vuoto. La rete viene tirata priva di pesci. Le barche sono al largo. I pescatori conoscono la loro arte. Questi sono elementi costanti dell’evento. Cosa manca, sia nel racconto secondo Luca e che in quello secondo Giovanni? Manca la Parola di Cristo Gesù. Perché la rete si riempia di grossi pesci occorre la fede alla Parola di Gesù e l’obbedienza al suo comando. Altra variante essenziale, fondamentale. Nel racconto secondo Luca l’attore principale è Pietro. A lui è rivolta la Parola. Lui obbedisce. Nel racconto secondo Giovanni, gli attori sono tutti i discepoli presenti. A loro la Parola è rivolta. Loro obbediscono.  Loro gettano la rete. Poi ogni discepolo vive con Gesù una sua particolare relazione. Quella di Giovanni è differente da quella di Pietro e degli altri. / Mentre la folla gli faceva ressa attorno per ascoltare la parola di Dio, Gesù, stando presso il lago di Gennèsaret, vide due barche accostate alla sponda. I pescatori erano scesi e lavavano le reti. Salì in una barca, che era di Simone, e lo pregò di scostarsi un poco da terra. Sedette e insegnava alle folle dalla barca. Quando ebbe finito di parlare, disse a Simone: «Prendi il largo e gettate le vostre reti per la pesca». Simone rispose: «Maestro, abbiamo faticato tutta la notte e non abbiamo preso nulla; ma sulla tua parola getterò le reti». Fecero così e presero una quantità enorme di pesci e le loro reti quasi si rompevano. Allora fecero cenno ai compagni dell’altra barca, che venissero ad aiutarli. Essi vennero e riempirono tutte e due le barche fino a farle quasi affondare. Al vedere questo, Simon Pietro si gettò alle ginocchia di Gesù, dicendo: «Signore, allontànati da me, perché sono un peccatore». Lo stupore infatti aveva invaso lui e tutti quelli che erano con lui, per la pesca che avevano fatto; così pure Giacomo e Giovanni, figli di Zebedeo, che erano soci di Simone. Gesù disse a Simone: «Non temere; d’ora in poi sarai pescatore di uomini». E, tirate le barche a terra, lasciarono tutto e lo seguirono. / Verità essenziale è anche questa: Pietro è abituato a ritornare a riva con le reti vuote. Questo non lo scoraggia. Hanno faticato tutta la notte, ma non abbiamo preso nulla. La notte che verrà di sicuro andrà meglio. Un vero pescatore non si perde d’animo. Gesù vuole rassicurare Pietro. Nel mare del regno di Dio questo mai avverrà, se lui getterà la rete della Parola del Signore. Quando questa rete è gettata, sempre prende pesci per il regno. Pietro il giorno di Pentecoste getta la rete della Parola e prende in una sola volta ben circa tremila persone. Sarà sempre così. Quando non si prendono pesci nella rete è segno che non si è gettata la rete della Parola del Signore, ma quella del pensiero dell’uomo. Il pescatore del regno mai dovrà operare questo scambio. / Madre di Dio, Angeli, Santi, fate che sempre gettiamo la rete della Parola di Gesù.
</p>

<p>
<u>DIBRUNO-21</u> / E quanti lo toccavano venivano salvati (Mc 6,53-56) / Nella Scrittura Antica sono narrati molti prodigi avvenuti per contatto. Il primo si compie subito dopo aver attraversato il Mar Rosso a piedi asciutti: “Mosè fece partire Israele dal Mar Rosso ed essi avanzarono verso il deserto di Sur. Camminarono tre giorni nel deserto senza trovare acqua. Arrivarono a Mara, ma non potevano bere le acque di Mara, perché erano amare. Per questo furono chiamate Mara. Allora il popolo mormorò contro Mosè: «Che cosa berremo?». Egli invocò il Signore, il quale gli indicò un legno. Lo gettò nell’acqua e l’acqua divenne dolce. In quel luogo il Signore impose al popolo una legge e un diritto; in quel luogo lo mise alla prova. Disse: «Se tu darai ascolto alla voce del Signore, tuo Dio, e farai ciò che è retto ai suoi occhi, se tu presterai orecchio ai suoi ordini e osserverai tutte le sue leggi, io non t’infliggerò nessuna delle infermità che ho inflitto agli Egiziani, perché io sono il Signore, colui che ti guarisce!»” (Es 15,22-26). Un secondo prodigio si compie nel deserto. La rupe dona l’acqua dopo essere stata colpita da Mosè con il suo bastone: “Mosè e Aronne radunarono l’assemblea davanti alla roccia e Mosè disse loro: «Ascoltate, o ribelli: vi faremo noi forse uscire acqua da questa roccia?». Mosè alzò la mano, percosse la roccia con il bastone due volte e ne uscì acqua in abbondanza; ne bevvero la comunità e il bestiame. Ma il Signore disse a Mosè e ad Aronne: «Poiché non avete creduto in me, in modo che manifestassi la mia santità agli occhi degli Israeliti, voi non introdurrete quest’assemblea nella terra che io le do». Queste sono le acque di Merìba, dove gli Israeliti litigarono con il Signore e dove egli si dimostrò santo in mezzo a loro” (Num 20,6-13). La mancanza di fede costò a Mosè il non ingresso nella Terra Promessa. Non ha manifestato all’istante la gloria del Signore. Su comando del profeta, le acque del Giordano guariscono dalla lebbra Naamàn il Siro: “Quando Eliseo, uomo di Dio, seppe che il re d’Israele si era stracciate le vesti, mandò a dire al re: «Perché ti sei stracciato le vesti? Quell’uomo venga da me e saprà che c’è un profeta in Israele». Naamàn arrivò con i suoi cavalli e con il suo carro e si fermò alla porta della casa di Eliseo. Eliseo gli mandò un messaggero per dirgli: «Va’, bàgnati sette volte nel Giordano: il tuo corpo ti ritornerà sano e sarai purificato». Naamàn si sdegnò e se ne andò dicendo: «Ecco, io pensavo: “Certo, verrà fuori e, stando in piedi, invocherà il nome del Signore, suo Dio, agiterà la sua mano verso la parte malata e toglierà la lebbra”. Forse l’Abanà e il Parpar, fiumi di Damasco, non sono migliori di tutte le acque d’Israele? Non potrei bagnarmi in quelli per purificarmi?». Si voltò e se ne partì adirato. Gli si avvicinarono i suoi servi e gli dissero: «Padre mio, se il profeta ti avesse ordinato una gran cosa, non l’avresti forse eseguita? Tanto più ora che ti ha detto: “Bàgnati e sarai purificato”». Egli allora scese e si immerse nel Giordano sette volte, secondo la parola dell’uomo di Dio, e il suo corpo ridivenne come il corpo di un ragazzo; egli era purificato” (2Re 5,1-14). In verità il miracolo non è il frutto del contatto ma della fede nella Parola di Dio e in quella del profeta. / In quel tempo, Gesù e i suoi discepoli, compiuta la traversata fino a terra, giunsero a Gennèsaret e approdarono. Scesi dalla barca, la gente subito lo riconobbe e, accorrendo da tutta quella regione, cominciarono a portargli sulle barelle i malati, dovunque udivano che egli si trovasse. E là dove giungeva, in villaggi o città o campagne, deponevano i malati nelle piazze e lo supplicavano di poter toccare almeno il lembo del suo mantello; e quanti lo toccavano venivano salvati. / Gesù è più che fuoco, più che acqua. Chi tocca il fuoco si brucia. Chi tocca l’acqua si bagna. Chi tocca Gesù con fede viene guarito da ogni male. Non è il contatto che guarisce, ma la fede in Cristo Gesù, confessato come vero uomo di Dio. Non vi è nulla di magico in ciò che accade. Chi tocca Gesù con fede guarisce, chi non lo tocca con fede rimane nella sua infermità. Avviene come per il serpente di rame innalzato nel deserto. Chi lo guardava con fede, guariva. Gli altri morivano. La guarigione è frutto della vera fede in Cristo Gesù. Certo ancora non possiamo parlare di fede piena e perfetta. E tuttavia si tratta di vera fede. Gesù è persona che viene da Dio. / Madre della Redenzione, Angeli, Santi, fateci che tocchiamo Gesù con vera fede. 
</p>

<p>
<u>SILVESTRINI-21</u> / Gesù guarisce gli infermi. / La fede in Gesù salva! Ne hanno fatto esperienza gli uomini di cui si narra nel vangelo di oggi: lo toccavano e guarivano. Possiamo fare anche noi le stessa esperienza, abbiamo bisogno soltanto di fede che ci fa credere a Gesù, non solo alle cose che Egli dice, ma soprattutto nella sua persona divina e umana. Gesù Cristo è colui nel quale riponiamo la nostra fede. Colui che abbiamo incontrato nel vangelo è anche colui che ha creato nella bontà l'universo e che vuole portare alla perfezione, giorno dopo giorno, tutto, al compimento finale. Diciamo spesso col salmista: "quanto sono grandi, Signore le tue opere!". E, pensando alle nostre infermità fisiche, spirituali, ripetiamo la preghiera umile e fiduciosa dei malati del Vangelo: "Signore, Tu puoi guarirmi!"
</p>

<p>
<u>LOYOLA1</u> / <br>
Un viaggio continuo in tutti i luoghi dell’anima: il Signore ritorna con insistenza a camminare tra le nostre inquietudini, le nostre alienazioni, lì dove liberi non ci sentiamo e dove siamo più incapaci di gustare la bellezza del dono della vita. Prima o poi lo riconosciamo e comprendiamo l’urgenza di raggiungerlo e affidargli quello che siamo, le ferite che non comprendiamo, l’estraneità di ciò che non accettiamo. Il fatto che il Signore continui ad attraversare i mari della nostra vita e continui ad approdare come uno straniero nella nostra quotidianità rappresenta l’occasione irripetibile per una decisa con-versione, il suo arrivo favorisce il nostro ritorno a chiedere, perché è difficile uscire da noi stessi e semplicemente desiderare, chiedere un aiuto, accettare di non farcela, al meglio, soli. Solo così l’Amore può divenire Signore della Vita; quella carità, che prima di tutto dobbiamo imparare a ricevere ed accogliere, è la motivazione che può realizzare quello che siamo e finalmente divenire dono da elargire in prima persona. Nel viaggio della quotidianità ci sono donate continue occasioni di conversione, preghiera e carità. Dove è approdato Dio nella mia storia? Cosa posso deporre innanzi a Lui? Immagino lo sguardo di questo Dio che si lascia toccare, come mi guarda? (Mounira Abdelhamid Serra)
</p>

<p>
<u>LOYOLA-21</u> / È un movimento massiccio, quello che viene raccontato nel Vangelo. Accorrono da tutta la regione uomini e donne che nel dolore scorgono la speranza; si agganciano con tutte le proprie forze al desiderio profondo di essere guariti o di guarire un proprio famigliare o un amico. Ma è Gesù il primo che ci viene incontro, che sbarca sulle spiagge affollate con i migranti, che passeggia nelle strade dissestate della povertà e nelle corsie piene degli ospedali. Conosce tutte le nostre fatiche e le accoglie su di sé amorevolmente. Basta un lembo del mantello, ovvero il sorriso di un fratello, la mano dolce di un infermiere, la carezza di un amico, per scuotere il cuore turbato. Si scopre in questo modo che nella relazione vi è la salvezza. Non si parla di guarigione fisica nel Vangelo, ma di qualcosa di più profondo e più ampio che il Signore gratuitamente dona a tutti coloro che hanno fede, a tutti coloro che al suo avvicinarsi, rispondono generosamente. / Quando ho sperimentato l’amore del Signore che salva? Con chi vivo serenamente una relazione di fiducia e condivisione di desideri, turbamenti e malattie? In quale occasione mi sono sentito chiamato a essere portatore della salvezza di Gesù? (Marco Ruggiero)
</p>

<p>
<u>LettureBose</u> / Rendete grazie incessantemente / I servi fedeli e sinceri del Signore, poiché sanno che il Signore ama quelli che rendono grazie, non smettono mai di ringraziarlo e di rendergli lode. E sia in tempo di pace che nel tempo della tribolazione offrono a Dio rendimento di grazie e lode non tenendo in alcun conto le vicende del tempo, ma adorando Dio, Signore del tempo. Per primo Giobbe, che fu il più saldo di tutti, quand'era ricco era di questo avviso: quando fu sottoposto a tribolazioni le sopportava, quando soffriva rendeva grazie. Così anche l'umile David in tempo di tribolazione cantava dicendo: Benedico il Signore in ogni tempo (Sal 33 [34],2). Il beato Paolo quasi in ogni lettera non smette di rendere grazie e nei momenti di pace non desisteva e si vantava nelle tribolazioni (Rm 5,3); sapeva infatti che la tribolazione produce pazienza, la pazienza una virtù provata, la virtù provata la speranza, la speranza poi non delude (Rm 5,3-5). Se imiteremo tali uomini, non passerà alcun momento senza rendimento di grazie. E in particolare in questo momento, che è un tempo di tribolazione, sollevata contro di noi dagli eretici, dobbiamo rendere grazie a Dio, facendo nostre le parole dei santi: Tutte queste cose ci sono accadute e noi non ti abbiamo dimenticato (Sal 43 [44],18). Seguiamo l'esempio dei giudei che, quando furono assaliti dalla furia audace degli idumei (Sal 82 [83], 7) e patirono danno da parte dei nemici di Gerusalemme, non vennero meno, ma piuttosto cantarono a Dio. Cosi anche noi, miei fratelli diletti, quando ci viene impedito di annunciare la parola di Dio, tanto più la dobbiamo predicare con forza e quando siamo sottoposti a tribolazione, dobbiamo cantare perché siamo resi degni di patire disprezzo e tribolazione a causa della verità. Quando saremo colpiti, dovremo rendere grazie. Cosi anche il beato Paolo rendeva grazie in ogni tempo e, affinché anche noi ci accostassimo a Dio allo stesso modo, diceva: Le vostre richieste siano conosciute presso Dio con rendimento di grazie (Fil 4,6). Sapeva, infatti, che quando i fedeli rendono grazie, sono colmi di forza, e quando gioiscono, superano le mura dei nemici al pari di quei santi che dicevano: Con te colpiremo i nostri nemici (Sal 43 [44],6); con il mio Dio scavalcherò il muro (Sal 17 [18],30). (Atanasio di Alessandria, Lettere festali 3,5) 
</p>

<p>
<u>LuigiMariaEpicoco</u> / Accadimenti / Come è bella la scena del Vangelo di oggi. Sembra che l’evangelista Marco sia riuscito a rendere plasticamente ciò che Gesù suscita nella vita di chi lo incontra: “Compiuta la traversata, approdarono e presero terra a Genèsaret. Appena scesi dalla barca, la gente lo riconobbe, e accorrendo da tutta quella regione cominciarono a portargli sui lettucci quelli che stavano male, dovunque udivano che si trovasse”. È Gesù ad andare dalla gente. È Lui che attraversa il mare per raggiungere la riva. E questo è il grande mistero dell’incarnazione: egli ha attraversato i cieli dei cieli, per venire nella storia, la nostra storia, e farsi vicinissimo a noi. Si è fatto uomo, si è fatto bambino, e ha messo piede nella concretezza della nostra vita e non solo nell’intuizione dei nostri ragionamenti. E appena lo si riconosce è inevitabile accorrere da Lui. Persino i demoni irresistibilmente gli corrono incontro. Ognuno quando riconosce un senso per cui vale la pena vivere, sente l’impellente necessità di correre incontro a questo senso. Avverte che la propria vita è una vita malata finchè non incontra un senso. È la grande esperienza che tutti noi facciamo quando ci sembra così pesante fare qualunque cosa nei giorni in cui non capiamo più il motivo per cui quelle cose valgono la pena. Ci trasciniamo come storpi, ci distendiamo come paralitici, ci stropicciamo gli occhi come ciechi e ci portiamo le mani alla bocca e all’orecchie sperando che qualcuno ci aiuti di nuovo a parlare, a dire e a sentire. Quando si incontra Cristo la vita guarisce. E Cristo è celato in tutte quelle esperienze di amore che rivoltano la nostra esistenza fino a farla ripartire. Gesù è un fatto concreto, non l’intuizione di un fatto. Per questo dovremmo liberarci di tutte quelle visioni spiritualiste che hanno fatto della fede qualcosa di astratto e staccato dal mondo. È nelle cose che ci accadono e che incontriamo che dobbiamo riconoscere Cristo. E una volta riconosciuto accorrete da Lui senza tentennamenti.   
</p>

<p>
<u>RobertoPasolini</u> / Essere guardati / Il primo — ma non più antico — racconto della creazione, di cui oggi cominciamo la lettura cursiva, è interamente scandito e quasi compendiato da un breve ritornello. Le parole che accompagnano i gesti e l’intenzione dell’evento di creazione sembrano un minuscolo “canto”, che l’autore sacro pone a conclusione e a sigillo di ogni atto creativo con cui l’Onnipotente conferisce la vita a tutte le cose: «Dio vide che era cosa buona» (Gen 1,4.10.12.18). Si percepisce, dietro queste parole, un’esperienza di gioia e di fierezza che, per il momento, è riservata solo a Dio. Non certo alla creazione, ancora ignara della benevolenza con cui è posta in essere e, immediatamente, guardata e benedetta dall’amore trinitario. Tuttavia, ne è consapevole il lettore, provocato a misurarsi con questo originario ottimismo di Dio davanti all’opera delle sue mani e al frutto del suo desiderio. Ne siamo consapevoli quindi noi, che oggi ascoltiamo queste parole come pagine di rivelazione, che pretendono di sostituirsi a qualsiasi sguardo pessimista, deluso o rassegnato possa essersi venuto a creare tra i nostri occhi e il velo della realtà. «E, accorrendo da tutta quella regione, cominciarono a portargli sulle barelle i malati, dovunque udivano che egli si trovasse» (Mc 6,55). L’evangelista Marco non ci racconta perché grandi folle di sofferenti accorrevano da Gesù. Possiamo immaginare che i motivi per cui, ieri come oggi, si attende il conforto di una salvezza siano legati ai molteplici bisogni della nostra mente e del nostro corpo di avere una certa armonia e stabilità. Eppure, il confronto tra la prima lettura e il vangelo può regalarci un’inedita riflessione, che ruota attorno al fondamentale bisogno di sapere quale sguardo accompagna il nostro vivere e il nostro patire in questo mondo. Nel disperato — forse convulso e impulsivo — movimento delle folle verso Gesù possiamo riconoscere quel desiderio di ritrovare l’originario sguardo di Dio sulla nostra vita, capace di svelarcene il senso profondo. Quello sguardo attestato con dolce insistenza dal racconto genesiaco, poi offuscato a causa dell’esperienza del peccato, che ha condotto il Primo Adamo alla logica del nascondimento e del sospetto nei confronti della benevolenza divina. La narrazione evangelica, mostrando il passaggio del Dio-con-noi tra gli uomini, riscatta questa antica complicità di relazione tra Dio e la sua creatura, descrivendo il grande desiderio dell’uomo provato dal male e dalla sofferenza di sperimentare la gioia di essere salvato: «E là dove giungeva, in villaggi o città o campagne, deponevano i malati nelle piazze e lo supplicavano di poter toccare almeno il lembo del suo mantello; e quanti lo toccavano venivano salvati» (Mc 6,56). Essere guardati è un modo molto vero e profondo di essere toccati. Non solo nel corpo, spesso malato e appesantito, ma anche nell’anima, dove si annidano le separazioni e le ferite più grandi. Essere raggiunti da uno sguardo di benedizione è ciò che tutti attendiamo in quel misterioso e intimo luogo della nostra interiorità, dove spesso gemiamo al riparo dello sguardo di tutti e persino del nostro. Là dove, segretamente, aspettiamo e mendichiamo quei beni che nessuno può vendere o acquistare: riconoscimento, dignità e amore. Dopo l’incarnazione del Verbo, l’originario sguardo benedicente di Dio non è più oggetto di vaga speranza o di impossibile conquista, ma un dono accessibile a tutti coloro che si accostano a lui con fiducia. A quanti non si stancano di attendere, cercare e chiedere all’Altissimo di guardare la nostra terra per dichiarare quanto, ai suoi occhi, essa non può che essere sempre — e per sempre — scelta, bella e amabile. Nonostante ogni altro sospetto e timore che possa tentare di cancellare l’originaria intuizione di Dio sulla nostra realtà: «Dio vide che era cosa buona». 
</p>

<p>
<u>MichaelDavideSemeraro</u> / Tocco / I due testi che la Liturgia della Parola oggi accosta ci mettono di fronte alla realtà che fonda la vita del cosmo intero - nel suo complesso - e di ciascuna vita in particolare, compresa quella di ciascuno di noi: il tocco divino che crea e continuamente ricrea. Da questo tocco tutto proviene ed è a questo tocco che tutto dobbiamo di quello che siamo. L’immagine che Marco ci dà della gente che accorre verso il Signore Gesù è proprio legata alla coscienza di queste persone di essere ridonate all’integrità di una vita devastata dalla malattia e dall’infermità: «lo supplicavano di poter toccare almeno il lembo del suo mantello; e quanti lo toccavano venivano salvati» (Mc 6,56). Questo desiderio di toccare «il lembo del suo mantello» esprime, con una forza davvero sconcertante e commovente, la fede di questi malati nella potenza che risiede nella persona del Signore e che, chiaramente, è l’effluvio di quella potenza e di quell’amore in cui e da cui ogni cosa è stata creata agli albori di ogni vita. Lo sguardo panoramico della Genesi sul mondo, ancora immerso nella sua informità, si addice bene a tutte le nostre situazioni di infermità: «La terra era informe e deserta e le tenebre ricoprivano l’abisso e lo spirito di Dio aleggiava sulle acque» (Gn 1,2). Talvolta dimentichiamo da dove la bellezza mirabile del cosmo è stata tratta, e questo non è semplicemente un problema estetico, bensì etico ed esistenziale. Infatti, la memoria del caos originario da cui Dio ha creato il meraviglioso creato potrebbe aiutarci a sperare di più su noi stessi e sul caos che abita la nostra vita e la nostra storia. Il passaggio dal non-essere all’essere - racchiuso in quel «fu» (Gn 1,3) che fa da contrappunto a tutto il racconto della creazione – sta proprio in questo tocco divino attraverso cui il Signore interviene nella storia rendendola possibile. La creazione non sta solo dietro di noi come dono, ma continuamente davanti a noi come compito. Ogni giorno siamo chiamati a rinnovare il nostro desiderio e la nostra decisione per ricreare quel contatto che – se perso – ci riporta, attraverso l’infermità, alla primitiva informità. Ciò che ha creato il mondo viene racchiuso dall’agiografo in queste semplici parole: «Dio disse» (Gn 1,3); ciò che può ogni giorno ricreare in noi lo slancio della vita è l’accoglienza di questa parola nella nostra esistenza. Essa crea le condizioni di una risposta da parte nostra che anima e tiene vivo il fine stesso della creazione, come ampliamento del dialogo da sempre in atto nella stessa vita di Dio. Ogni giorno dovremmo fare di tutto per «toccare almeno il lembo del suo mantello» (Mc 6,56) attraverso l’ascolto – anche minimo, ma profondo – della sua parola, del suo vangelo che, proprio come il mantello di un “prestigiatore”, è capace di trasformare tutta la nostra vita, tirandoci fuori delle gioie che non osiamo più nemmeno sperare, tanto che «quanti lo toccavano venivano salvati».
</p>

<p>
<u>HomilyVoice-21</u> / PRIMA LETTURA / Dio disse: «Sia la luce!». E la luce fu. Dio vide che la luce era cosa buona e Dio separò la luce dalle tenebre. Dio chiamò la luce giorno, mentre chiamò le tenebre notte. E fu sera e fu mattina: giorno primo. La fede in Dio, Signore, Padre Onnipotente, Creatore di tutte le cose, visibili e invisibili, non è solo una verità ontologica. È soprattutto una verità di amore, di speranza, di salvezza, di liberazione, di redenzione. L’uomo vede le sue molteplici schiavitù, le sue fornaci ardenti nelle quali si trova a bruciare. Chi può salvarlo, liberarlo, trarlo fuori dalle fornaci ardenti del peccato, della morte, della disperazione? Solo il suo Dio. Perché solo il suo Dio? Perché il suo Dio è il Signore, il Creatore, il Redentore, il Salvatore Onnipotente. Gli dèi delle nazioni invece sono o un frutto del pensiero dell’uomo o un’opera delle sue mani. Alzo gli occhi verso i monti: da dove mi verrà l’aiuto? Il mio aiuto viene dal Signore: egli ha fatto cielo e terra. Non lascerà vacillare il tuo piede, non si addormenterà il tuo custode. Non si addormenterà, non prenderà sonno il custode d’Israele. Il Signore è il tuo custode, il Signore è la tua ombra e sta alla tua destra. Di giorno non ti colpirà il sole, né la luna di notte. Il Signore ti custodirà da ogni male: egli custodirà la tua vita. Il Signore ti custodirà quando esci e quando entri, da ora e per sempre (Sal 121,1-8). Se il Signore non fosse stato per noi – lo dica Israele –, se il Signore non fosse stato per noi, quando eravamo assaliti, allora ci avrebbero inghiottiti vivi, quando divampò contro di noi la loro collera. Allora le acque ci avrebbero travolti, un torrente ci avrebbe sommersi; allora ci avrebbero sommersi acque impetuose. Sia benedetto il Signore, che non ci ha consegnati in preda ai loro denti. Siamo stati liberati come un passero dal laccio dei cacciatori: il laccio si è spezzato e noi siamo scampati. Il nostro aiuto è nel nome del Signore: egli ha fatto cielo e terra (Sal 123,1-8). Ecco, benedite il Signore, voi tutti, servi del Signore; voi che state nella casa del Signore durante la notte. Alzate le mani verso il santuario e benedite il Signore. Il Signore ti benedica da Sion: egli ha fatto cielo e terra (Sal 134,1-3). Ecco come la differenza ontologica diviene differenza soteriologica: Non a noi, Signore, non a noi, ma al tuo nome da’ gloria, per il tuo amore, per la tua fedeltà. Perché le genti dovrebbero dire: «Dov’è il loro Dio?». Il nostro Dio è nei cieli: tutto ciò che vuole, egli lo compie. I loro idoli sono argento e oro, opera delle mani dell’uomo. Hanno bocca e non parlano, hanno occhi e non vedono, hanno orecchi e non odono, hanno narici e non odorano. Le loro mani non palpano, i loro piedi non camminano; dalla loro gola non escono suoni! Diventi come loro chi li fabbrica e chiunque in essi confida! Israele, confida nel Signore: egli è loro aiuto e loro scudo. Casa di Aronne, confida nel Signore: egli è loro aiuto e loro scudo. Voi che temete il Signore, confidate nel Signore: egli è loro aiuto e loro scudo. Il Signore si ricorda di noi, ci benedice: benedice la casa d’Israele, benedice la casa di Aronne. Benedice quelli che temono il Signore, i piccoli e i grandi. Vi renda numerosi il Signore, voi e i vostri figli. Siate benedetti dal Signore, che ha fatto cielo e terra. I cieli sono i cieli del Signore, ma la terra l’ha data ai figli dell’uomo. Non i morti lodano il Signore né quelli che scendono nel silenzio, ma noi benediciamo il Signore da ora e per sempre. Alleluia (Sal 115,1.18). Senza la verità ontologica mai vi potrà essere verità soteriologica. Oggi l’uomo è senza verità soteriologica perché ha privato il suo Dio della sua verità ontologica. Urge che sia al Padre, sia al Figlio, sia allo Spirito Santo venga ridata la loro verità ontologica. Se questa verità non è data, nessuna verità soteriologica potrà mai essere vera. Sarebbe fondata sul nulla. Anche alla Chiesa, vero corpo di Cristo e sacramento della sua verità e del suo amore, va data la sua verità ontologica. Altrimenti anche la Chiesa viene privata della sua verità soteriologica. / LEGGIAMO Gen 1,1-19 / In principio Dio creò il cielo e la terra. La terra era informe e deserta e le tenebre ricoprivano l’abisso e lo spirito di Dio aleggiava sulle acque. Dio disse: «Sia la luce!». E la luce fu. Dio vide che la luce era cosa buona e Dio separò la luce dalle tenebre. Dio chiamò la luce giorno, mentre chiamò le tenebre notte. E fu sera e fu mattina: giorno primo. Dio disse: «Sia un firmamento in mezzo alle acque per separare le acque dalle acque». Dio fece il firmamento e separò le acque che sono sotto il firmamento dalle acque che sono sopra il firmamento. E così avvenne. Dio chiamò il firmamento cielo. E fu sera e fu mattina: secondo giorno. Dio disse: «Le acque che sono sotto il cielo si raccolgano in un unico luogo e appaia l’asciutto». E così avvenne. Dio chiamò l’asciutto terra, mentre chiamò la massa delle acque mare. Dio vide che era cosa buona. Dio disse: «La terra produca germogli, erbe che producono seme e alberi da frutto, che fanno sulla terra frutto con il seme, ciascuno secondo la propria specie». E così avvenne. E la terra produsse germogli, erbe che producono seme, ciascuna secondo la propria specie, e alberi che fanno ciascuno frutto con il seme, secondo la propria specie. Dio vide che era cosa buona. E fu sera e fu mattina: terzo giorno. Dio disse: «Ci siano fonti di luce nel firmamento del cielo, per separare il giorno dalla notte; siano segni per le feste, per i giorni e per gli anni e siano fonti di luce nel firmamento del cielo per illuminare la terra». E così avvenne. E Dio fece le due fonti di luce grandi: la fonte di luce maggiore per governare il giorno e la fonte di luce minore per governare la notte, e le stelle. Dio le pose nel firmamento del cielo per illuminare la terra e per governare il giorno e la notte e per separare la luce dalle tenebre. Dio vide che era cosa buona. E fu sera e fu mattina: quarto giorno. In Isaia la verità ontologica è posta a fondamento della verità soteriologica. Il Dio di Isaia è il Dio Salvatore perché è il Dio Creatore. Non solo è il Dio Creatore, è anche il Dio Signore dei popoli e delle nazioni. Chi ha misurato con il cavo della mano le acque del mare e ha calcolato l’estensione dei cieli con il palmo? Chi ha valutato con il moggio la polvere della terra e ha pesato con la stadera le montagne e i colli con la bilancia? Chi ha diretto lo spirito del Signore e come suo consigliere lo ha istruito? A chi ha chiesto di consigliarlo, di istruirlo, di insegnargli il sentiero del diritto, di insegnargli la conoscenza e di fargli conoscere la via della prudenza? Ecco, le nazioni sono come una goccia che cade da un secchio, contano come polvere sulla bilancia; ecco, le isole pesano quanto un granello di sabbia. Il Libano non basterebbe per accendere il rogo, né le sue bestie per l’olocausto. Tutte le nazioni sono come un niente davanti a lui, come nulla e vuoto sono da lui ritenute. A chi potreste paragonare Dio e quale immagine mettergli a confronto? Il fabbro fonde l’idolo, l’orafo lo riveste d’oro, e fonde catenelle d’argento. Chi ha poco da offrire sceglie un legno che non marcisce; si cerca un artista abile, perché gli faccia una statua che non si muova. Non lo sapete forse? Non lo avete udito? Non vi fu forse annunciato dal principio? Non avete riflettuto sulle fondamenta della terra? Egli siede sopra la volta del mondo, da dove gli abitanti sembrano cavallette. Egli stende il cielo come un velo, lo dispiega come una tenda dove abitare; egli riduce a nulla i potenti e annienta i signori della terra. Sono appena piantati, appena seminati, appena i loro steli hanno messo radici nella terra, egli soffia su di loro ed essi seccano e l’uragano li strappa via come paglia. «A chi potreste paragonarmi, quasi che io gli sia pari?» dice il Santo. Levate in alto i vostri occhi e guardate: chi ha creato tali cose? Egli fa uscire in numero preciso il loro esercito e le chiama tutte per nome; per la sua onnipotenza e il vigore della sua forza non ne manca alcuna. Perché dici, Giacobbe, e tu, Israele, ripeti: «La mia via è nascosta al Signore e il mio diritto è trascurato dal mio Dio»? Non lo sai forse? Non l’hai udito? Dio eterno è il Signore, che ha creato i confini della terra. Egli non si affatica né si stanca, la sua intelligenza è inscrutabile. Egli dà forza allo stanco e moltiplica il vigore allo spossato. Anche i giovani faticano e si stancano, gli adulti inciampano e cadono; ma quanti sperano nel Signore riacquistano forza, mettono ali come aquile, corrono senza affannarsi, camminano senza stancarsi (Is 40,12-31). Il Dio Creatore, Signore, Salvatore, è lo Sposo del popolo dell’Alleanza. È lo Sposo legato alla sposa con un patto di amore eterno. Esulta, o sterile che non hai partorito, prorompi in grida di giubilo e di gioia, tu che non hai provato i dolori, perché più numerosi sono i figli dell’abbandonata che i figli della maritata, dice il Signore. Allarga lo spazio della tua tenda, stendi i teli della tua dimora senza risparmio, allunga le cordicelle, rinforza i tuoi paletti, poiché ti allargherai a destra e a sinistra e la tua discendenza possederà le nazioni, popolerà le città un tempo deserte. Non temere, perché non dovrai più arrossire; non vergognarti, perché non sarai più disonorata; anzi, dimenticherai la vergogna della tua giovinezza e non ricorderai più il disonore della tua vedovanza. Poiché tuo sposo è il tuo creatore, Signore degli eserciti è il suo nome; tuo redentore è il Santo d’Israele, è chiamato Dio di tutta la terra (Is 54,1-5). Oggi di tutta questa ricchezza di verità ontologica e soteriologica nulla è rimasto. Del nostro Dio è stato fatto un idolo. Sempre un Dio senza vera ontologia è un Dio senza vera soteriologia, vera antropologia, vera escatologica, vera ecclesiologia. Dalla vera soteriologia, vera antropologia, vera escatologia, vera ecclesiologia si deve pervenire alla vera ontologia di Dio, del nostro Dio. Nell’Esodo è dalla vera soteriologia che si giunge alla vera ontologia.  / LETTURA DEL  <u>VANGELO</u> / E là dove giungeva, in villaggi o città o campagne, deponevano i malati nelle piazze e lo supplicavano di poter toccare almeno il lembo del suo mantello; e quanti lo toccavano venivano salvati. Possiamo leggere il Vangelo offerto oggi alla nostra riflessione servendoci di un brano del Libro della Sapienza. Davvero vani per natura tutti gli uomini che vivevano nell’ignoranza di Dio, e dai beni visibili non furono capaci di riconoscere colui che è, né, esaminandone le opere, riconobbero l’artefice. Ma o il fuoco o il vento o l’aria veloce, la volta stellata o l’acqua impetuosa o le luci del cielo essi considerarono come dèi, reggitori del mondo. Se, affascinati dalla loro bellezza, li hanno presi per dèi, pensino quanto è superiore il loro sovrano, perché li ha creati colui che è principio e autore della bellezza. Se sono colpiti da stupore per la loro potenza ed energia, pensino da ciò quanto è più potente colui che li ha formati. Difatti dalla grandezza e bellezza delle creature per analogia si contempla il loro autore (Sap 13,1-5). Applichiamo ora agli uomini di Dio questa verità – Difatti dalla grandezza e bellezza delle creature per analogia si contempla il loro autore –  verità rivelata a noi dallo Spirito Santo. Elia, uomo di Dio, si deve distendere sul bambino e pregare per ben tre volte prima che il figlio della vedova di Sarepta risusciti. In seguito accadde che il figlio della padrona di casa si ammalò. La sua malattia si aggravò tanto che egli cessò di respirare. Allora lei disse a Elia: «Che cosa c’è tra me e te, o uomo di Dio? Sei venuto da me per rinnovare il ricordo della mia colpa e per far morire mio figlio?». Elia le disse: «Dammi tuo figlio». Glielo prese dal seno, lo portò nella stanza superiore, dove abitava, e lo stese sul letto. Quindi invocò il Signore: «Signore, mio Dio, vuoi fare del male anche a questa vedova che mi ospita, tanto da farle morire il figlio?». Si distese tre volte sul bambino e invocò il Signore: «Signore, mio Dio, la vita di questo bambino torni nel suo corpo». Il Signore ascoltò la voce di Elia; la vita del bambino tornò nel suo corpo e quegli riprese a vivere. Elia prese il bambino, lo portò giù nella casa dalla stanza superiore e lo consegnò alla madre. Elia disse: «Guarda! Tuo figlio vive». La donna disse a Elia: «Ora so veramente che tu sei uomo di Dio e che la parola del Signore nella tua bocca è verità» (1Re 17,17-24). Giezi non è pari ad Elia. Anche se si serve del bastone di Eliseo, il bambino rimane nella morte. Eliseo disse a Giezi: «Cingi i tuoi fianchi, prendi in mano il mio bastone e parti. Se incontrerai qualcuno, non salutarlo; se qualcuno ti saluta, non rispondergli. Metterai il mio bastone sulla faccia del ragazzo». La madre del ragazzo disse: «Per la vita del Signore e per la tua stessa vita, non ti lascerò». Allora egli si alzò e la seguì. Giezi li aveva preceduti; aveva posto il bastone sulla faccia del ragazzo, ma non c’era stata voce né reazione. Egli tornò incontro a Eliseo e gli riferì: «Il ragazzo non si è svegliato». Eliseo opera il miracolo della risurrezione allo stesso modo di Elia. In quanto a potenza taumaturgica non vi è alcuna differenza. Eliseo entrò in casa. Il ragazzo era morto, coricato sul letto. Egli entrò, chiuse la porta dietro a loro due e pregò il Signore. Quindi salì e si coricò sul bambino; pose la bocca sulla bocca di lui, gli occhi sugli occhi di lui, le mani sulle mani di lui, si curvò su di lui e il corpo del bambino riprese calore. Quindi desistette e si mise a camminare qua e là per la casa; poi salì e si curvò su di lui. Il ragazzo starnutì sette volte, poi aprì gli occhi. Eliseo chiamò Giezi e gli disse: «Chiama questa Sunammita!». La chiamò e, quando lei gli giunse vicino, le disse: «Prendi tuo figlio!». Quella entrò, cadde ai piedi di lui, si prostrò a terra, prese il figlio e uscì (2Re 4,29-37). Poiché dalla grandezza e bellezza delle creature per analogia si contempla il loro autore, dobbiamo affermare che Giezi non è potente né in parole, né in preghiera, né in opere come lo sono Elia ed Eliseo. / LEGGIAMO IL TESTO DI Mc 6,53-56 / Compiuta la traversata fino a terra, giunsero a Gennèsaret e approdarono.  Scesi dalla barca, la gente subito lo riconobbe e, accorrendo da tutta quella regione, cominciarono a portargli sulle barelle i malati, dovunque udivano che egli si trovasse. E là dove giungeva, in villaggi o città o campagne, deponevano i malati nelle piazze e lo supplicavano di poter toccare almeno il lembo del suo mantello; e quanti lo toccavano venivano salvati. Applichiamo ora lo stesso principio a Cristo Gesù. Dobbiamo concludere che Gesù è infinitamente superiore sia a Elia che ad Eliseo.  Lo attestano le sue opere. Non solo il miracolo si compie quando Lui tocca appena con la mano una persona, ma anche il miracolo si compie quando Lui è toccato. Ecco alcuni di questi miracoli nel Vangelo secondo Marco: Venne da lui un lebbroso, che lo supplicava in ginocchio e gli diceva: «Se vuoi, puoi purificarmi!».  Ne ebbe compassione, tese la mano, lo toccò e gli disse: «Lo voglio, sii purificato!». E subito la lebbra scomparve da lui ed egli fu purificato (Mc 1,40-42). Gesù, intanto, con i suoi discepoli si ritirò presso il mare e lo seguì molta folla dalla Galilea. Dalla Giudea e da Gerusalemme, dall’Idumea e da oltre il Giordano e dalle parti di Tiro e Sidone, una grande folla, sentendo quanto faceva, andò da lui.  Allora egli disse ai suoi discepoli di tenergli pronta una barca, a causa della folla, perché non lo schiacciassero. Infatti aveva guarito molti, cosicché quanti avevano qualche male si gettavano su di lui per toccarlo (Mc 3,7-10). Ora una donna, che aveva perdite di sangue da dodici anni e aveva molto sofferto per opera di molti medici, spendendo tutti i suoi averi senza alcun vantaggio, anzi piuttosto peggiorando, udito parlare di Gesù, venne tra la folla e da dietro toccò il suo mantello. Diceva infatti: «Se riuscirò anche solo a toccare le sue vesti, sarò salvata». E subito le si fermò il flusso di sangue e sentì nel suo corpo che era guarita dal male (Mc 5,25-29). Di nuovo, uscito dalla regione di Tiro, passando per Sidone, venne verso il mare di Galilea in pieno territorio della Decàpoli. Gli portarono un sordomuto e lo pregarono di imporgli la mano. Lo prese in disparte, lontano dalla folla, gli pose le dita negli orecchi e con la saliva gli toccò la lingua; guardando quindi verso il cielo, emise un sospiro e gli disse: «Effatà», cioè: «Apriti!».  E subito gli si aprirono gli orecchi, si sciolse il nodo della sua lingua e parlava correttamente (Mc 7,31-35). Giunsero a Betsàida, e gli condussero un cieco, pregandolo di toccarlo. Allora prese il cieco per mano, lo condusse fuori dal villaggio e, dopo avergli messo della saliva sugli occhi, gli impose le mani e gli chiese: «Vedi qualcosa?». Quello, alzando gli occhi, diceva: «Vedo la gente, perché vedo come degli alberi che camminano». Allora gli impose di nuovo le mani sugli occhi ed egli ci vide chiaramente, fu guarito e da lontano vedeva distintamente ogni cosa.  E lo rimandò a casa sua dicendo: «Non entrare nemmeno nel villaggio» (Mc 8,22-26). Gesù fa una promessa agli Apostoli: essi avrebbero fatto segni più grandi di quelli da Lui operati. In verità, in verità io vi dico: chi crede in me, anch’egli compirà le opere che io compio e ne compirà di più grandi di queste, perché io vado al Padre. E qualunque cosa chiederete nel mio nome, la farò, perché il Padre sia glorificato nel Figlio. Se mi chiederete qualche cosa nel mio nome, io la farò (Gv 14,12-14), Lui mai ha operato miracoli con la sua ombra. Pietro ne compie tanti. Ecco la testimonianza degli Atti degli Apostoli. Molti segni e prodigi avvenivano fra il popolo per opera degli apostoli. Tutti erano soliti stare insieme nel portico di Salomone; nessuno degli altri osava associarsi a loro, ma il popolo li esaltava. Sempre più, però, venivano aggiunti credenti al Signore, una moltitudine di uomini e di donne, tanto che portavano gli ammalati persino nelle piazze, ponendoli su lettucci e barelle, perché, quando Pietro passava, almeno la sua ombra coprisse qualcuno di loro. Anche la folla delle città vicine a Gerusalemme accorreva, portando malati e persone tormentate da spiriti impuri, e tutti venivano guariti (At 5,12-16). Dalla modalità con la quale Gesù opera dobbiamo concludere veramente che Gesù e il Padre sono una cosa sola. Gesù possiede la stessa onnipotenza del Padre suo. In Lui neanche c’è bisogno della parola per fare il miracolo. Nel racconto delle Nozze di Cana non troviamo nessuna parola proferita da Gesù. Gesù neanche ha toccato l’acqua o le giare o altri contenitori con i quali l’acqua veniva portata al direttore del banchetto. Poiché le opere sono reali, reale è anche l’onnipotenza di Cristo Gesù. Lui è da Dio. Se non fosse da Dio, non potrebbe agire con una tale semplicità e universalità. A Lui veramente nulla è impossibile. Qualcuno potrebbe obiettare: Eliseo è più grande di Gesù, perché lui ha risuscitato un uomo caduto sul suo sepolcro. Eliseo morì e lo seppellirono. Nell’anno successivo alcune bande di Moab penetrarono nella terra. Mentre seppellivano un uomo, alcuni, visto un gruppo di razziatori, gettarono quell’uomo sul sepolcro di Eliseo e se ne andarono. L’uomo, venuto a contatto con le ossa di Eliseo, riacquistò la vita e si alzò sui suoi piedi (2Re 13,20-21). A questa obiezione si risponde con due verità storiche. Al momento della morte di Gesù molti corpo di morti risuscitarono. Ed ecco, il velo del tempio si squarciò in due, da cima a fondo, la terra tremò, le rocce si spezzarono, i sepolcri si aprirono e molti corpi di santi, che erano morti, risuscitarono. Uscendo dai sepolcri, dopo la sua risurrezione, entrarono nella città santa e apparvero a molti. Il centurione, e quelli che con lui facevano la guardia a Gesù, alla vista del terremoto e di quello che succedeva, furono presi da grande timore e dicevano: «Davvero costui era Figlio di Dio!» (Mt 27,51-54). L’angelo disse alle donne: «Voi non abbiate paura! So che cercate Gesù, il crocifisso. Non è qui. È risorto, infatti, come aveva detto; venite, guardate il luogo dove era stato deposto. Presto, andate a dire ai suoi discepoli: “È risorto dai morti, ed ecco, vi precede in Galilea; là lo vedrete”. Ecco, io ve l’ho detto» (Mt 29,6-7) In più Eliseo giace ancora nel sepolcro. Gesù dal sepolcro è risuscitato il terzo giorno. Nessun uomo è mai risuscitato per se stesso. Solo Cristo Gesù è risuscitato da se stesso, per la sua divina onnipotenza. Gesù è infinitamente e divinamente più grande di Eliseo e di ogni altro uomo che è venuto, viene e verrà sulla nostra terra. Lui è vero Dio e vero Dio. Questa la sua grandezza divina, eterna, umana. / Madre di Cristo, aiutaci a operare una vera risurrezione della purissima fede in Cristo Gesù. Il mondo vedrà questo grande miracolo e crederà che veramente noi e Gesù siamo una cosa sola. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
