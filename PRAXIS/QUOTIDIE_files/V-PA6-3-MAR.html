<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> Martedì della VI settimana di Pasqua.
</p>

<p>
<u>ANTIFONA</u> / Rallegriamoci ed esultiamo, rendiamo gloria al Signore: ha preso possesso del suo regno il nostro Dio, l’Onnipotente. Alleluia. (Ap 19,7.6)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / Dio onnipotente e misericordioso, donaci una partecipazione vera al mistero della risurrezione di Cristo tuo Figlio. Egli è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Credi nel Signore Gesù e sarai salvato tu e la tua famiglia</b> / Dagli Atti degli Apostoli (At 16,22-34) / In quei giorni, la folla [degli abitanti di Filippi] insorse contro Paolo e Sila, e i magistrati, fatti strappare loro i vestiti, ordinarono di bastonarli e, dopo averli caricati di colpi, li gettarono in carcere e ordinarono al carceriere di fare buona guardia. Egli, ricevuto quest'ordine, li gettò nella parte più interna del carcere e assicurò i loro piedi ai ceppi. Verso mezzanotte Paolo e Sila, in preghiera, cantavano inni a Dio, mentre i prigionieri stavano ad ascoltarli. D'improvviso venne un terremoto così forte che furono scosse le fondamenta della prigione; subito si aprirono tutte le porte e caddero le catene di tutti. Il carceriere si svegliò e, vedendo aperte le porte del carcere, tirò fuori la spada e stava per uccidersi, pensando che i prigionieri fossero fuggiti. Ma Paolo gridò forte: «Non farti del male, siamo tutti qui». Quello allora chiese un lume, si precipitò dentro e tremando cadde ai piedi di Paolo e Sila; poi li condusse fuori e disse: «Signori, che cosa devo fare per essere salvato?». Risposero: «Credi nel Signore Gesù e sarai salvato tu e la tua famiglia». E proclamarono la parola del Signore a lui e a tutti quelli della sua casa. Egli li prese con sé, a quell'ora della notte, ne lavò le piaghe e subito fu battezzato lui con tutti i suoi; poi li fece salire in casa, apparecchiò la tavola e fu pieno di gioia insieme a tutti i suoi per avere creduto in Dio. / Parola di Dio.
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Sal 137) <b>La tua destra mi salva, Signore</b> / Ti rendo grazie, Signore, con tutto il cuore: hai ascoltato le parole della mia bocca. Non agli dèi, ma a te voglio cantare, mi prostro verso il tuo tempio santo. / Rendo grazie al tuo nome per il tuo amore e la tua fedeltà: hai reso la tua promessa più grande del tuo nome. Nel giorno in cui ti ho invocato, mi hai risposto, hai accresciuto in me la forza. / La tua destra mi salva. Il Signore farà tutto per me. Signore, il tuo amore è per sempre: non abbandonare l'opera delle tue mani.
</p>

<p>
<u>ALLELUIA</u> / Alleluia, Alleluia / Manderò a voi lo Spirito della verità, dice il Signore; egli vi guiderà a tutta la verità. (Gv 16,7.13) / Alleluia.
</p>

<p>
<u>VANGELO</u> / <b>Se non me ne vado, non verrà a voi il Paraclito</b> / Dal Vangelo secondo  Giovanni (Gv 16,5-11) / In quel tempo, disse Gesù ai suoi discepoli: «Ora vado da colui che mi ha mandato e nessuno di voi mi domanda: "Dove vai?". Anzi, perché vi ho detto questo, la tristezza ha riempito il vostro cuore. Ma io vi dico la verità: è bene per voi che io me ne vada, perché, se non me ne vado, non verrà a voi il Paràclito; se invece me ne vado, lo manderò a voi. E quando sarà venuto, dimostrerà la colpa del mondo riguardo al peccato, alla giustizia e al giudizio. Riguardo al peccato, perché non credono in me; riguardo alla giustizia, perché vado al Padre e non mi vedrete più; riguardo al giudizio, perché il principe di questo mondo è già condannato». / Parola del Signore.
</p>

<p>
<u>CREDO</u> / <a href="./MM/Credo.mp3"><img src="./MM/audiolh.png"></a> Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Lo Spirito Santo è stato mandato da Cristo nel mondo per continuare il giudizio di accusa contro l'incredulità. Preghiamo con fede, dicendo: <b>Donaci il tuo Spirito di verità, Signore.</b> / Per tutti i cristiani perseguitati e per gli uomini che affrontano le carceri per la giustizia, perché abbiano la fede di partecipare al martirio di Cristo che si prolunga in loro. Preghiamo: / Per coloro che si consacrano alla lode perenne giorno e notte, perché siano fedeli alla testimonianza del regno dei cieli. Preghiamo: / Per coloro che l'apparente assenza di Dio lascia nello sconcerto e nell'amarezza, perché la loro fede sia ravvivata dalla nostra testimonianza e dal nostro amore fraterno. Preghiamo: / Per le nostre famiglie, perché siano aperte a ricevere il messaggio evangelico annunciato ad esse in preparazione alla celebrazione dei sacramenti dei loro figli. Preghiamo: / Per tutti noi, perché sappiamo ringraziare il Signore e gioire insieme per aver ricevuto il battesimo fin dagli albori della nostra esistenza. Preghiamo: / Per chi è impegnato nelle forze dell'ordine. / Per chi si prepara a ricevere la cresima. / O Dio, che per mezzo dello Spirito consolatore continui a contestare la nostra incredulità, rendici coraggiosi nel denunciare i falsi valori della nostra cultura razionalistica e consumistica. Per Cristo nostro Signore. Amen.
</p>

<p>
<u>OFFERTORIO</u> / O Dio, che in questi santi misteri compi l'opera della nostra redenzione, fa' che questa celebrazione pasquale sia per noi fonte di perenne letizia. Per Cristo nostro Signore. ♦ Accetta, o Signore, le offerte che portiamo al tuo altare; donaci la sapienza dello Spirito, perché ci guidi nel cammino della salvezza. Per Cristo nostro Signore.
</p>

<p>
<u>PREFAZIO</u> / (PA-II) <b>La nuova vita in Cristo</b> / E’ veramente cosa buona e giusta, nostro dovere e fonte di salvezza, proclamare sempre la tua gloria, o Signore, e soprattutto esaltarti in questo tempo nel quale Cristo, nostra Pasqua, si è immolato. Per mezzo di lui rinascono a vita nuova i figli della luce, e si aprono ai credenti le porte del regno dei cieli. In lui morto è redenta la nostra morte, in lui risorto tutta la vita risorge. Per questo mistero, nella pienezza della gioia pasquale, l’umanità esulta su tutta la terra, e con l’assemblea degli angeli e dei santi canta l’inno della tua gloria: <a href="./MM/Sanctus.mp3"><img src="./MM/audiolh.png"></a> Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<img src="./MM/ComunioneSpirituale.jpg">
</p>

<p>
<u>COMMUNIO</u> / Cristo doveva patire e risorgere dai morti per entrare nella sua gloria. Alleluia. (Lc 24,46.26) ♦ Lo Spirito Paraclito dimostrerà la colpa del mondo riguardo al peccato, alla giustizia e al giudizio. Alleluia. (Gv 16,8)
</p>

<p>
<u>GRATIAS</u> / Esaudisci, o Signore, le nostre preghiere, perché la partecipazione al mistero della redenzione sia per noi aiuto nella vita presente e ci ottenga la gioia eterna. Per Cristo nostro Signore. ♦ Ai tuoi servi, riuniti nel tuo amore e partecipi di un solo pane, dona, o Signore, di essere unanimi nella carità, perché con la santità della vita siano in ogni luogo veri testimoni di Cristo risorto. Egli vive e regna nei secoli dei secoli.
</p>

<h3>LECTIO</h3>

<p>
<u>EVANGELIZO1</u> / Santa Teresa Benedetta della Croce [Edith Stein] (1891-1942) carmelitana, martire, compatrona dell'Europa / Poesia Pentecoste 1937/1942 / «È bene per voi che io me ne vada, perché, se non me ne vado, non verrà a voi il Consolatore» Chi sei, dolce luce che mi colmi e illumini la tenebra del mio cuore?... Sei forse il Maestro,  il costruttore della cattedrale eterna  che dalla terra si eleva fino al Cielo? Dai vita alle sue colonne, che si alzano, alte e diritte, solide e immutabili (Ap 3, 12). Segnate con il Nome divino ed eterno, si slanciano verso la luce e sostengono la cupola che compie e corona la santa cattedrale, la tua opera che abbraccia l'universo intero: Santo Spirito, Mano di Dio creatrice ! ... Sei forse il dolce cantico dell'amore e del rispetto sacro che risuona senza fine intorno al trono della Trinità Santa (Ap 4, 8), sinfonia in cui risuona la nota pura data da ogni creatura? Il suono armonioso, l'accordo unanime delle membra e del Capo (Ef 4, 15), in cui ognuno, al culmine della gioia, scopre il significato misterioso del proprio essere e lo lascia zampillare in un grido di giubilo, reso libero dal partecipare al tuo zampillare: Santo Spirito, giubilo eterno!
</p>

<p>
<u>EVANGELIZO-21</u> / San Claudio La Colombière (1641-1682) gesuita / Riflessioni cristiane / La voce divina della coscienza / La coscienza, per la gente perbene, è un amico che dà il piacere più vero e il bene più dolce. Soprattutto è di grande aiuto nelle avversità. Perciò si dice: "Chi altri avrò per me in cielo? Fuori di te nulla bramo sulla terra" (Sal 73,25). (...) La coscienza è un giudice. Alcuni rifiutano di obbedire a questo giudice, altri lo corrompono, altri lo fanno morire. Come la voce è stata data all'uomo per essere l'interprete dei suoi sentimenti e desideri, anche attraverso la coscienza Dio ci insegna come egli giudica ogni cosa e ciò che aspetta da ognuno di noi. Questa voce divina formula parole interiori per esprimere le varie indicazioni e i diversi ordini che a Dio piace dare alla sua creatura. Ella è il collegamento che il Signore vuole avere con noi e il mezzo più abituale di cui si serve per toccare il nostro cuore ed aprire il suo. (...) Nulla fa meglio vedere il desiderio ardente di Dio di condurre gli uomini alla somma felicità che la coscienza che ha loro data perché serva loro di guida. Nulla di così chiaro per discernere il bene e il male, nulla di così fedele a mostrarcelo, nulla di così pressante per portarci ad abbracciare l'uno e fuggire l'altro. Ma se è un effetto del suo amore, questa coscienza ne è anche uno del suo zelo per la giustizia; poiché questa stessa coscienza che è così accurata a distoglierci dal male, è anche estremamente severa a punirci se lo commettiamo.
</p>

<p>
<u>DiBruno1</u> / È bene per voi che io me ne vada (Gv 16,5-11) / Il mistero dell’umana redenzione si compie con il sacrificio di Cristo nel suo corpo sulla croce: “Per questo, entrando nel mondo, Cristo dice: Tu non hai voluto né sacrificio né offerta, un corpo invece mi hai preparato. Non hai gradito né olocausti né sacrifici per il peccato. Allora ho detto: «Ecco, io vengo – poiché di me sta scritto nel rotolo del libro – per fare, o Dio, la tua volontà». Dopo aver detto: Tu non hai voluto e non hai gradito né sacrifici né offerte, né olocausti né sacrifici per il peccato, cose che vengono offerte secondo la Legge, soggiunge: Ecco, io vengo a fare la tua volontà. Così egli abolisce il primo sacrificio per costituire quello nuovo. Mediante quella volontà siamo stati santificati per mezzo dell’offerta del corpo di Gesù Cristo, una volta per sempre. Ogni sacerdote si presenta giorno per giorno a celebrare il culto e a offrire molte volte gli stessi sacrifici, che non possono mai eliminare i peccati. Cristo, invece, avendo offerto un solo sacrificio per i peccati, si è assiso per sempre alla destra di Dio, aspettando ormai che i suoi nemici vengano posti a sgabello dei suoi piedi. Infatti, con un’unica offerta egli ha reso perfetti per sempre quelli che vengono santificati. A noi lo testimonia anche lo Spirito Santo. Infatti, dopo aver detto: Questa è l’alleanza che io stipulerò con loro dopo quei giorni, dice il Signore: io porrò le mie leggi nei loro cuori e le imprimerò nella loro mente, dice: e non mi ricorderò più dei loro peccati e delle loro iniquità. Ora, dove c’è il perdono di queste cose, non c’è più offerta per il peccato” (Eb 10,5-18). Se Gesù non se va, passando per la via della croce, nessuna redenzione si compie e l’uomo rimane nel suo peccato. Mai sarà trasformato in nuova creatura. / San Paolo ha una immagine molto viva. Dice che Gesù nel suo corpo sulla croce ha cancellato, bruciato il documento del nostro debito, le cui condizioni erano per noi sfavorevoli: “È in lui che abita corporalmente tutta la pienezza della divinità, e voi partecipate della pienezza di lui, che è il capo di ogni Principato e di ogni Potenza. In lui voi siete stati anche circoncisi non mediante una circoncisione fatta da mano d’uomo con la spogliazione del corpo di carne, ma con la circoncisione di Cristo: con lui sepolti nel battesimo, con lui siete anche risorti mediante la fede nella potenza di Dio, che lo ha risuscitato dai morti. Con lui Dio ha dato vita anche a voi, che eravate morti a causa delle colpe e della non circoncisione della vostra carne, perdonandoci tutte le colpe e annullando il documento scritto contro di noi che, con le prescrizioni, ci era contrario: lo ha tolto di mezzo inchiodandolo alla croce. Avendo privato della loro forza i Principati e le Potenze, ne ha fatto pubblico spettacolo, trionfando su di loro in Cristo” (Col 2,9-16). Ecco perché è bene che Gesù se ne vada. La sua morte offerta al Padre ha come frutto la redenzione e la salvezza di ogni uomo. Grande è il mistero. / In quel tempo, disse Gesù ai suoi discepoli: «Ora vado da colui che mi ha mandato e nessuno di voi mi domanda: “Dove vai?”. Anzi, perché vi ho detto questo, la tristezza ha riempito il vostro cuore. Ma io vi dico la verità: è bene per voi che io me ne vada, perché, se non me ne vado, non verrà a voi il Paràclito; se invece me ne vado, lo manderò a voi. E quando sarà venuto, dimostrerà la colpa del mondo riguardo al peccato, alla giustizia e al giudizio. Riguardo al peccato, perché non credono in me; riguardo alla giustizia, perché vado al Padre e non mi vedrete più; riguardo al giudizio, perché il principe di questo mondo è già condannato». / Gesù non è dal suo cuore, mai dal cuore degli uomini. Il cuore umano vede un profitto immediato, futile, vano, spesso anche peccaminoso. Gesù è sempre dal cuore del Padre, che, nella sapienza eterna dello Spirito Santo, vede il bene eterno per l’uomo e secondo questo bene sempre opera. Dio non agisce per beni effimeri, ma per beni eterni. Il bene eterno è la vita eterna dell’uomo. Anche gli Apostoli del Signore sono mandati nel mondo non per realizzare beni effimeri, ma per produrre il bene eterno della redenzione e della salvezza che si compie annunziando il Vangelo, invitando ogni uomo alla conversione, battezzando quanti crederanno nel nome del Padre e del Figlio e dello Spirito Santo, formando il corpo di Cristo invisibile e visibile. Corpo di Cristo invisibile e corpo di Cristo visibile devono essere un solo corpo. Mai si devono pensare separabili. Gli Apostoli sono mandati nel mondo per formare il corpo visibile di Gesù. / Madre di Dio, Angeli, Santi, fate che mai si separi il corpo invisibile dal corpo visibile. 
</p>

<p>
<u>DiBruno-21</u> / Quando sarà venuto, dimostrerà la colpa del mondo (Gv 16,5-11) / Quando verrà lo Spirito Santo? Quando tutte le profezie su Cristo Gesù si saranno compiute, nessuna rimarrà da compiere. L’Evangelista Giovanni pone la venuta dello Spirito Santo la sera dello stesso giorno della risurrezione di Cristo Signore: “La sera di quel giorno, il primo della settimana, mentre erano chiuse le porte del luogo dove si trovavano i discepoli per timore dei Giudei, venne Gesù, stette in mezzo e disse loro: «Pace a voi!». Detto questo, mostrò loro le mani e il fianco. E i discepoli gioirono al vedere il Signore. Gesù disse loro di nuovo: «Pace a voi! Come il Padre ha mandato me, anche io mando voi». Detto questo, soffiò e disse loro: «Ricevete lo Spirito Santo. A coloro a cui perdonerete i peccati, saranno perdonati; a coloro a cui non perdonerete, non saranno perdonati»” (Gv 20,19-23). Prima della risurrezione qualcuno avrebbe potuto anche dubitare sulla Messianicità di Gesù. Dopo la sua gloriosa risurrezione nessuno potrà mai più dubitare. Tutte le Parole della Scrittura si sono compiute. Lui è veramente il Cristo di Dio, il Salvatore e il Redentore del mondo. L’Evangelista Luca, che è anche l’Agiografo degli Atti degli Apostoli, pone la venuta dello Spirito Santo dopo l’ascensione gloriosa al Cielo di Gesù Signore e il suo innalzamento alla destra del Padre come Signore e Giudice dell’universo: “Quelli dunque che erano con lui gli domandavano: «Signore, è questo il tempo nel quale ricostituirai il regno per Israele?». Ma egli rispose: «Non spetta a voi conoscere tempi o momenti che il Padre ha riservato al suo potere, ma riceverete la forza dallo Spirito Santo che scenderà su di voi, e di me sarete testimoni a Gerusalemme, in tutta la Giudea e la Samaria e fino ai confini della terra»”. “Mentre stava compiendosi il giorno della Pentecoste, si trovavano tutti insieme nello stesso luogo. Venne all’improvviso dal cielo un fragore, quasi un vento che si abbatte impetuoso, e riempì tutta la casa dove stavano. Apparvero loro lingue come di fuoco, che si dividevano, e si posarono su ciascuno di loro, e tutti furono colmati di Spirito Santo e cominciarono a parlare in altre lingue, nel modo in cui lo Spirito dava loro il potere di esprimersi” (At 1,6-8; 2,1-4). Ora sono gli Apostoli con la loro vita e la loro Parola a testimoniare che come in Cristo Gesù si è compiuta ogni Parola del Padre, così in loro si sta compiendo ogni Parola di Cristo Gesù. Come lo Spirito del Padre ha mosso e guidato Gesù Signore, così ora lo Spirito del Padre che è lo Spirito di Cristo, muove e guida gli Apostoli di Gesù. È per mezzo della vita e della Parola degli Apostoli, Parola e vita in Cristo Gesù e nel suo Santo Spirito, che dimostrerà la colpa del mondo. Qual è questa colpa del mondo? La non fede in Cristo Gesù come vero Mandato dal Padre, vero suo Messia e Cristo. Se però l’Apostolo non è vita in Cristo e per Cristo, nello Spirito e per lo Spirito, lo Spirito Santo non può dimostrare la colpa del mondo ed esso è come giustificato nella sua non fede in Cristo. Grande è la responsabilità di ogni Apostolo del Signore. / In quel tempo, disse Gesù ai suoi discepoli: «Ora vado da colui che mi ha mandato e nessuno di voi mi domanda: “Dove vai?”. Anzi, perché vi ho detto questo, la tristezza ha riempito il vostro cuore. Ma io vi dico la verità: è bene per voi che io me ne vada, perché, se non me ne vado, non verrà a voi il Paràclito; se invece me ne vado, lo manderò a voi. E quando sarà venuto, dimostrerà la colpa del mondo riguardo al peccato, alla giustizia e al giudizio. Riguardo al peccato, perché non credono in me; riguardo alla giustizia, perché vado al Padre e non mi vedrete più; riguardo al giudizio, perché il principe di questo mondo è già condannato». / Ogni giorno l’Apostolo del Signore deve far sì che lo Spirito Santo per mezzo di Lui dimostri la colpa del mondo. Permetterà questo se la sua vita è vita e Parola di Cristo Gesù, perché mossa e guidata dallo Spirito Santo. Questa verità obbliga anche ogni altro discepolo di Gesù nella misura del sacramento da lui ricevuto. Oggi però non solo lo Spirito non può più dimostrare la colpa del mondo, è il cristiano che lo giustifica nella sua non fede in Cristo. Non credo vi sia colpa più grande di questa. Il cristiano mandato per liberare l’uomo dalla tenebre, giustifica le tenebre dell’uomo. / Madre della Redenzione, Angeli, Santi, fate che mai giustifichiamo tenebre e peccato. 
</p>

<p>
<u>Silvestrini-21</u> / Se non me ne vado, non verrà il Consolatore. Gesù continua a parlare ai suoi discepoli in un momento difficile. La tristezza che li prende ha due motivazioni. Da un lato stanno comprendendo che il loro Maestro tra poco dovrà affrontare una morte tremenda. Il dolore che provano è grande; infatti umanamente non sapranno reggere a quegli eventi che ora Gesù preannuncia. Provano anche una disillusione rispetto a tanti progetti che si erano costruiti nelle loro menti. La perdita del Maestro significa anche l'infrangersi dei loro piani umani di gloria. Tutto questo è vero; ora però vi è in loro un dolore profondo per quello che il loro Signore sta dicendo. I discepoli amano sinceramente il loro Maestro; ma la loro fede non è ancora pura. Pongono i loro desideri prima dei piani di Dio; è un atteggiamento inconsapevole. Nonostante questo il loro amore è sincero ed onesto. Di fronte alle parole di Gesù si scatenano nei loro cuori diversi sentimenti e paure maggiori. Gesù preannuncia anche momenti dolorosi e di difficoltà. La promessa dello Spirito Santo di Gesù vuole garantire, per i discepoli una presenza efficace che li possa aiutare in questo passaggio difficile. Lo Spirito di Dio è Spirito di Amore che prolunga la missione di Cristo nella verità e nella pace. Gesù è ancora presente; non con il suo Corpo fisico ma nel Corpo della Chiesa e nel Corpo eucaristico. È presente nella Parola che spezziamo insieme. Lo Spirito Santo che agisce è segno di presenza efficace e reale di Cristo. La Chiesa è la realizzazione della promessa di Dio. Partecipiamo alla vita della Chiesa, nei sacramenti e nei servizi di carità, per rendere efficace questa presenza.
</p>

<p>
<u>LOYOLA1</u> /Quante volte mi capita di sentirmi abbandonata, lasciata sola ad affrontare un muro di paura. Quante volte mi capita di urlarti contro: dove te ne sei andato, perché mi hai lasciata qui? Non vedi che ho bisogno di te? Non vedi… Ma davvero non vedi? E se fossi io a non vederti più? Queste parole salgono in superficie e squarciano il telo nero davanti ai miei occhi. Al di là, la croce vuota, immersa nel sole e nel silenzio. Sorride, anche se non sei più lì. Il mio cuore, che fino ad un attimo prima era rivestito di pece e batteva forte, adesso ha un ritmo nuovo. Porta pace e calore. Profuma di abbraccio. Mi fermo a guardare la tua croce e mi commuovo. Ora tutto è chiaro. Tu sei qui, nel mio cuore. Non serve cercare con gli occhi il tuo volto, sentirmi stringere la mano dalla tua. Basta ascoltare il cuore che batte sereno e porta via i fardelli lasciando spazio alla gioia, ad un nuovo respiro. Guardo alla tua croce sorridente e tutto si rasserena. Non te ne sei andato, non mi hai abbandonata, non mi lasci sola. Tu sei qui e ora, Spirito, sorridente anche io ti vedo. / Dove senti la presenza dello Spirito in questo giorno? Chi vorresti che sentisse la presenza del Signore oggi? Come affronti il non sentirlo al tuo fianco? (Verena M.)
</p>

<p>
<u>LOYOLA-21</u> / A tutti noi è capitato di soffrire per aver perso qualcuno a noi caro. L’esperienza dei discepoli è un’esperienza di delusione e sofferenza perché Gesù li lascia. Avevano riposto in lui molte aspettative. Eppure Gesù dice che è tempo per lui di andare e ci lascia 3 parole chiave: peccato, giustizia, giudizio. Peccato: siamo alla perenne ricerca di conferme dei nostri preconcetti e talvolta ci sembra di non poter vivere se non attraverso le nostre credenze. Eppure non riusciamo a ricordarci sempre che sono “solo” credenze, sempre da vagliare e mai da imporre – agli altri, alla realtà o a noi stessi. Questo ci fa mancare il bersaglio e ci impedisce di accogliere la realtà che accade e di partecipare pienamente ad essa. E proprio questo non ha permesso a Gesù di essere accolto, finendo piuttosto per essere etichettato come blasfemo. Giustizia: ogni volta che mi schiero solo da un lato, sto decidendo di guardare alla metà vuota (oppure a quella piena) del bicchiere. Dimenticando che quello è un bicchiere che contiene acqua e contiene aria. Non è né mezzo pieno né mezzo vuoto. È un bicchiere, punto e basta. Il resto è arbitrariamente deciso da me. Allo stesso modo, nel momento in cui etichetto come buoni gli uni e come cattivi gli altri, mi sto schierando da una sola parte. Ignorando che anche l’altra ha qualcosa da dire. L’unica giustizia è saper stare in mezzo a tutte le voci, ascoltare le contraddizioni senza necessariamente schierarsi da un solo lato e mantenere una coerenza logica – che abisso c’è tra la logica e la realtà! Accogliere interamente per poter dare a ciascuna voce l’ascolto che merita. Non schierarsi, ma tenere insieme il gruppo, ascoltare e guidare la squadra. Questo è amare, questa è l’unica forma di giustizia che Gesù ha insegnato. Anche se la nostra logica ce lo fa giudicare da perdenti. Giudizio: il “principe del mondo” è al principio dell’odio. Capita ogni tanto che si affacci in noi qualche voce che non merita un ascolto troppo approfondito né tantomeno merita un tempo di dialogo e, quando le diamo ascolto, non ci porta da nessuna parte, o addirittura ci trascina più in basso. E ce ne accorgiamo perché dentro sentiamo qualcosa che non va. Una frizione interiore, una sofferenza a piccole ma costanti dosi. Al contrario, ci accorgiamo di cosa significhi amare e di quali siano le istanze che ci conducono a quell’amore, poiché ci lasciano un gusto, un sapore, tenue e forse indescrivibile, di Vita. Se saremo in ascolto del nostro cuore, sapremo quale decisione prendere a ogni bivio, poiché sapremo riconoscere con quale voce stia parlando l’Amore. / Quali aspettative riponi nella realtà e nelle persone che ti circondano? E se venissero deluse? Come hai reagito l’ultima volta che qualcuno ha messo in discussione qualcosa che ritieni vero? Cosa hai sentito? Davanti a un tema che divide, cosa ti spinge a “schierarti” da un lato? Quando ritieni necessario agire? (Ettore Di Micco)
</p>

<p>
<u>LettureBose</u> / Tutto era loro comune / Carissimi, avete ascoltato quanto fosse grande la carità e la concordia dei credenti al tempo degli apostoli. Dice il libro degli Atti: C'era un unico cuore per ogni anima, e nessuno diceva suo qualcuno dei suoi beni, ma tutto era loro comune (At 4,32). In tal modo piacevano a Dio perché conducevano una simile vita, così grandiosa. Perché mai, infatti, coloro che possedevano senza divisioni i beni celesti avrebbero dovuto avere divisi i beni terreni? O perché non avrebbero dovuto avere tutto in comune quelli che possedevano in comune il Signore di tutti? Ciò che era di uno era di tutti, e ciò che era di tutti era di ciascuno. In quella condivisione imitavano già su questa terra il comune possesso della gloria futura, dove il regno dei santi sarà comune, dove nessuno litigherà per le proprietà o per le case. Là la gioia è comune a tutti, comune la letizia, perché quello che è di uno è di tutti e quello che è di tutti è di ciascuno. Ma temo che quella concordia e carità dei credenti che regnava al tempo degli apostoli sia la nostra condanna, poiché noi, a motivo dell'avarizia, non sappiamo conservare l'unanimità, la pace, la carità. Quelli consideravano comuni i beni personali, noi vogliamo fare nostri quelli degli altri. Litighiamo per i confini, per i possedimenti, come se non dovessimo morire mai. Ci aspettiamo tutto dalla terra, niente dal cielo; tutto dalla vita presente, niente dalla gloria futura e dall'immortalità eterna. Non ricordiamo le parole del Signore e Salvatore nostro: Che cosa giova all'uomo se guadagna il mondo intero e perde la sua anima? (Mt 16,26). E ancora: Vedete e state attenti. La vita non dipende dall'abbondanza, dai beni che ciascuno possiede (Lc 12, 15). Perciò dobbiamo essere estranei all'invidia, alla discordia, alla litigiosità; dobbiamo invece cercare la pace, la concordia, l'unanimità, per condividere la vita eterna con tanti e tali uomini di cui si dice: E c'era per tutti i credenti un cuore solo e un'anima sola, e tutto era loro comune. E perciò dobbiamo provvedere alle necessità dei fratelli e dei poveri come attingendo a un deposito comune, perché abbiamo in comune un solo Dio Padre, un solo Signore, l'unigenito Figlio di Dio, un solo Spirito santo, una sola fede e la grazia di un solo battesimo per la quale rinasciamo a Dio per la vita eterna. (Cromazio di Aquileia, Discorsi 3 r ,3-4) 
</p>

<p>
<u>FEGF1</u> / Se non me ne vado, non verrà a voi il Consolatore; ma quando me ne sarò andato, ve lo manderò, di Cardinale John Henry Newman nel diciannovesimo secolo / Mio Dio, eterno Paraclito, ti adoro, luce e vita. Avresti potuto limitarti a mandarmi dal di fuori buoni pensieri, e la grazia che li ispira e li compie; avresti potuto condurmi in questo modo nella vita, purificandomi soltanto con la tua azione tutta interiore al momento del mio passaggio all’altro mondo. Ma, nella tua compassione infinita, sei entrato nella mia anima, fin dall’inizio, ne hai preso possesso, ne hai fatto il tuo tempio. Per la tua grazia, abiti in me in un modo ineffabile, mi unisci a te e a tutta l’assemblea degli angeli e dei santi. Più ancora, sei personalmente presente in me, non solo con la tua grazia, ma proprio con il tuo essere, come se, pur conservando la mia personalità, io fossi in un certo modo, assorbito in te, fin da questa vita. E siccome hai preso possesso del mio stesso corpo nella sua debolezza, anch’esso è il tuo tempio. Verità stupenda e temibile! O Dio mio, questo credo, questo so! Posso forse peccare mentre sei così intimamente unito a me? Posso forse dimenticare chi è con me, chi è in me? Posso forse scacciare l’ospite divino per ciò che egli aborrisce più di qualunque altra cosa, per l’unica cosa al mondo che lo offende, per l’unica realtà che non è sua?... Mio Dio, ho una doppia sicurezza di fronte al peccato: primo, il timore di una tale profanazione, nella tua presenza, di tutto ciò che sei in me; e poi, la fiducia che la stessa tua presenza mi custodirà dal male... Nelle prove e nella tentazione, ti chiamerò... Proprio grazie a te, non ti abbandonerò mai.
</p>

<p>
<u>FEGF2</u> / Se non me ne vado, non verrà a voi il Consolatore, di san Cirillo di Alessandria / Cristo aveva compiuto la sua missione sulla terra, e per noi era ormai venuto il momento di entrare in comunione con la natura del Verbo cioè di passare dalla vita naturale di prima a quella che trascende l'esistenza umana. Ma a ciò non potevamo arrivare se non divenendo partecipi dello Spirito Santo. Che lo Spirito infatti trasformi in un'altra natura coloro nei quali abita e li rinnovi nella loro vita è facile dimostrarlo con testimonianze sia dell'Antico che del Nuovo Testamento. Samuele infatti, ispirato, rivolgendo la parola a Saul, dice: Lo Spirito del Signore ti investirà e sarai trasformato in altro uomo (cfr. 1 Sam 10, 6). San Paolo poi dice: E noi tutti, a viso scoperto, riflettendo come in uno specchio la gloria del Signore, veniamo trasformati in quella medesima immagine, di gloria in gloria, secondo l'azione dello Spirito del Signore. Il Signore poi è Spirito (cfr. 2 Cor 3, 17-18). Vedi come lo Spirito trasforma, per così dire, in un'altra immagine coloro nei quali abita? Infatti porta con facilità dal gusto delle cose terrene a quello delle sole cose celesti e da una imbelle timidezza ad una forza d'animo piena di coraggio e di grande generosità. I discepoli erano così disposti e così rinfrancati nell'animo dallo Spirito Santo, da non essere per nulla vinti dagli assalti dei persecutori, ma fortemente stretti all'amore di Cristo. E' vero dunque quello che dice il Salvatore: E' meglio per voi che io me ne ritorni in cielo (cfr. Gv 16, 7). Quello infatti era il tempo in cui sarebbe disceso lo Spirito Santo.
</p>

<p>
<u>Luigi Maria Epicoco</u> / Mostrare / La liturgia di questi giorni ci preparara un po’ alla volta alla grande festa dell’Ascensione. Paradossalmente questa festa ha il suo cuore nell’assenza, perché è il giorno in cui si commemora la partenza di Cristo, o per lo meno il cambiamento di modalità di esserci. Ecco perché nel Vangelo di Giovanni  Gesù prende di petto la questione senza girarci troppo intorno: “Ora vado da colui che mi ha mandato e nessuno di voi mi domanda: “Dove vai?”. Anzi, perché vi ho detto questo, la tristezza ha riempito il vostro cuore. Ma io vi dico la verità: è bene per voi che io me ne vada, perché, se non me ne vado, non verrà a voi il Paràclito; se invece me ne vado, lo manderò a voi”. Gesù dice apertamente che è un bene che Egli se ne vada. Esistenzialmente l’assenza di Gesù coincide con il vuoto. Tutti siamo spaventati dal vuoto, e ne siamo così tanto condizionati che molto spesso passiamo la nostra vita tentando di colmarlo con qualunque cosa. Gesù sembra voler dire che esiste un lato positivo del vuoto, della mancanza, dell’assenza, e questo lato positivo sta nel fatto che nel vuoto, nella mancanza, nell’assenza c’è uno spazio adatto a poter ospitare lo Spirito Santo. Infatti quando noi riempiamo i vuoti solitamente lo facciamo in maniera sbagliata, e molto spesso sfociamo in una forma di peccato. Quando abbiamo l’umiltà di riconciliarci con le nostre mancanze allora paradossalmente quella nostra debolezza, quella nostra fragilità diventa il nostro punto di forza, diventa appunto il luogo dove si manifesta la Grazia di Dio. Ma Gesù continua dicendo che le tre cose che fondamentalmente fa lo Spirito sono: “dimostrerà la colpa del mondo riguardo al peccato, alla giustizia e al giudizio. Riguardo al peccato, perché non credono in me; riguardo alla giustizia, perché vado al Padre e non mi vedrete più; riguardo al giudizio, perché il principe di questo mondo è già condannato”. Il vero peccato è non credere al fatto che Gesù è il Figlio del Padre e ci ha resi tutti fratelli. Lo Spirito mostrerà questa verità.
</p>

<p>
<u>MichaelDavide Semeraro</u> / Il tuo nome è Tavola, alleluia! / Gli Atti degli Apostoli continuano a raccontare ciò che avviene agli inizi della vita della Chiesa e lo fanno attirando la nostra attenzione su tutta una serie di incontri e di incroci che permettono al Vangelo di penetrare i cuori e di cambiare così le situazioni fin dalle radici, fin dal profondo. L’immagine con cui si conclude la prima lettura di oggi è magnifica non solo per la sua commovente umanità, ma perché ci fa intuire di che cosa è capace il Vangelo di Cristo quando penetra, con la sua luce, la «notte» di ogni paura che mette in pericolo la vita: «Egli li prese con sé, a quell’ora della notte, ne lavò le piaghe e subito fu battezzato con tutti i suoi, poi li fece salire in casa, apparecchiò la tavola e fu pieno di gioia insieme a tutti i suoi per avere creduto in Dio» (At 16,33-34). Il contrasto tra la prima scena di questo testo e l’ultima è stridente: «fatti strappare loro i vestiti, ordinarono di bastonarli e, dopo averli caricati di colpi, li gettarono in carcere e ordinarono al carceriere di fare buona guardia» (16,22-23). Eppure, il modo con cui Paolo e Sila affrontano questa situazione, vivendola «in preghiera» mentre «cantavano inni a Dio» e «i prigionieri stavano ad ascoltarli» (16,25), è un vero e proprio «terremoto così forte» (16,26) da cambiare il modo di sentire e di vivere. I due estremi emotivi, di cui ci testimonia il testo degli Atti, ci fanno intuire in cosa consista la novità del Vangelo e il motivo per cui molti ne temano il terremoto, che il mistero pasquale del Signore Gesù rappresenta per la storia a partire dalle relazioni tra persone. Una «tavola» imbandita in piena notte diventa il simbolo di ciò che il Vangelo porta come dono a tutti coloro che accettano di fare un passo verso la novità di vita. Il grido di Paolo squarcia ogni notte e illumina ogni prigione: «Non farti del male, siamo tutti qui» (At 16,28). In questa parola dell’apostolo è racchiuso un messaggio che ci riguarda personalmente e tocca la storia nel suo complesso: ogni volta che facciamo del male a qualcuno, in realtà facciamo sempre del male anche a noi stessi. Così pure tutte le volte che facciamo del bene a qualcuno regaliamo a noi stessi una possibilità in più di «gioia». Le parole del Signore Gesù ci portano ancora più lontano… ancora più nel profondo. Da una parte ci mettono in guardia da ogni forma di «tristezza» (Gv 16,6) e, dall’altra, ci fanno percepire la necessità di attraversare continuamente quelle pasque relazionali senza le quali ogni contatto di umanità rischia di appassire e di intristire in una stanca ripetizione: «Ma io vi dico la verità: è bene per voi che io me ne vada, perché, se non me ne vado, non verrà a voi il Paraclito; se invece me ne vado lo manderò a voi» (Gv 16,7). La prigione di Paolo e Sila assomiglia alle nostre vite imprigionate in situazioni e relazioni troppo difficili, tanto che la notte non sembra finire mai. Nondimeno, attraverso la preghiera, possiamo ospitare ogni relazione nelle nostre prigioni e nelle nostre notti, tanto da trasformarle in una «tavola» attorno alla quale ritrovare la gioia non solo di stare insieme, ma di sperare e gioire gli uni per gli altri.
</p>

<p>
<u>Roberto Pasolini</u> / Bene per noi / I discepoli non sembravano affatto contenti della notizia. Ma il Maestro non si lascia turbare e non modifica i suoi progetti. Anzi, si mette persino a tessere l’elogio di quel prossimo, amaro addio. «È bene per voi che io me ne vada, perché se non me ne vado, non verrà a voi il Paràclito; se invece me ne vado, lo manderò a voi» (Gv 16,7). Il Signore non ha avuto timore di indicare il miglior bene ai suoi amici, per quanto potesse immaginare quali sentimenti nei loro cuori si agitassero. Ci sono delle distanze tra la nostra debolezza e la forza di Dio che, spesso, ci rendono tristi, eppure sono foriere di vita e gioia. Talvolta, quando è ormai venuto il momento per noi di crescere nell’esperienza e nell’accoglienza dello Spirito, ci sembra di subire una perdita. Abbiamo l’impressione di sanguinare. Poi, scopriamo che il vuoto innanzi a noi è, in realtà, uno spazio percorribile. Anzi, è proprio lo spazio di dignità della nostra vita chiamata a donarsi pienamente. Quella sera il Signore ha dichiarato ai suoi amici che anche loro erano pronti a diventare dimora del suo stesso Spirito, della sua forza per scegliere, decidere, amare. Che era giunto il momento di diventare cristiani — altri cristi — chiamati a percorrere le medesime strade di libertà solcate e calcate dal Maestro. Gli Atti degli Apostoli ci raccontano di quando un momento di prigionia si è trasformato in libertà, attraverso la potenza della lode al Dio vivo e risorto. Verso mezzanotte Paolo e Sila, in preghiera, cantavano inni a Dio, mentre i prigionieri stavano ad ascoltarli. D’improvviso venne un terremoto così forte che furono scosse le fondamenta della prigione; subito si aprirono tutte le porte e caddero le catene di tutti (At 16,25-26). Questo improvviso mutamento non si trasforma nell’occasione di fuggire subito dalla scomoda situazione in cui gli apostoli si trovano. Il carcere ormai privo di catene e lucchetti non incute più timore a chi porta nel cuore un canto di salvezza. Il terremoto suscitato dalla preghiera non è tanto l’abolizione delle situazioni che ci opprimono, ma la creazione di una profonda libertà dentro di esse. Quando il male perde le sue fondamenta, noi scopriamo di poter trarre profitto anche dalle paralisi e dai vicoli ciechi, che si mutano in occasioni di salvezza per noi e per gli altri, momenti pieni di gioia per il semplice fatto di «aver creduto in Dio» (16,34).
</p>

<p>
<u>HomilyVoice-21</u> / PRIMA LETTURA D’improvviso venne un terremoto così forte che furono scosse le fondamenta della prigione; subito si aprirono tutte le porte e caddero le catene di tutti. Il carceriere si svegliò e, vedendo aperte le porte del carcere, tirò fuori la spada e stava per uccidersi, pensando che i prigionieri fossero fuggiti. Il terremoto è vero segno della presenza di Dio nella morte e nella risurrezione di Gesù Signore. L’Evangelista Matteo parla di due terremoti: uno al momento della morte e l’altro al momento della risurrezione. Ed ecco, il velo del tempio si squarciò in due, da cima a fondo, la terra tremò, le rocce si spezzarono, i sepolcri si aprirono e molti corpi di santi, che erano morti, risuscitarono. Uscendo dai sepolcri, dopo la sua risurrezione, entrarono nella città santa e apparvero a molti. Il centurione, e quelli che con lui facevano la guardia a Gesù, alla vista del terremoto e di quello che succedeva, furono presi da grande timore e dicevano: «Davvero costui era Figlio di Dio!» (Mt 27,51-54). Dopo il sabato, all’alba del primo giorno della settimana, Maria di Màgdala e l’altra Maria andarono a visitare la tomba. Ed ecco, vi fu un gran terremoto. Un angelo del Signore, infatti, sceso dal cielo, si avvicinò, rotolò la pietra e si pose a sedere su di essa. Il suo aspetto era come folgore e il suo vestito bianco come neve. Per lo spavento che ebbero di lui, le guardie furono scosse e rimasero come morte. L’angelo disse alle donne: «Voi non abbiate paura! So che cercate Gesù, il crocifisso. Non è qui. È risorto, infatti, come aveva detto; venite, guardate il luogo dove era stato deposto. Presto, andate a dire ai suoi discepoli: “È risorto dai morti, ed ecco, vi precede in Galilea; là lo vedrete”. Ecco, io ve l’ho detto» (Mt 28,1-7). Nell’Apocalisse il terremoto è vero segno della Signoria di Cristo Gesù sulla terra. Tutta la terra è sottoposta al suo comando. Basta un suo ordine e la terra sussulta e si mette in agitazione. Quando l'Agnello aprì il sesto sigillo, vidi che vi fu un violento terremoto. Il sole divenne nero come sacco di crine, la luna diventò tutta simile al sangue (Ap 6, 12). Poi l'angelo prese l'incensiere, lo riempì del fuoco preso dall'altare e lo gettò sulla terra: ne seguirono scoppi di tuono, clamori, fulmini e scosse di terremoto (Ap 8, 5). In quello stesso momento ci fu un grande terremoto che fece crollare un decimo della città: perirono in quel terremoto settemila persone; i superstiti presi da terrore davano gloria al Dio del cielo (Ap 11, 13). Allora si aprì il santuario di Dio nel cielo e apparve nel santuario l'arca dell'alleanza. Ne seguirono folgori, voci, scoppi di tuono, terremoto e una tempesta di grandine (Ap 11, 19). Ne seguirono folgori, clamori e tuoni, accompagnati da un grande terremoto, di cui non vi era mai stato l'uguale da quando gli uomini vivono sopra la terra (Ap 16, 18). Anche nell’Antico Testamento vi sono cenni che il terremoto oltre che evento naturale è anche segno del governo che il Signore possiede sulla terra. In verità tutta la creazione è sottoposta al governo del suo Creatore. Gli fu detto: "Esci e fermati sul monte alla presenza del Signore". Ecco, il Signore passò. Ci fu un vento impetuoso e gagliardo da spaccare i monti e spezzare le rocce davanti al Signore, ma il Signore non era nel vento. Dopo il vento ci fu un terremoto, ma il Signore non era nel terremoto. Dopo il terremoto ci fu un fuoco, ma il Signore non era nel fuoco. Dopo il fuoco ci fu il mormorio di un vento leggero (1Re 19, 11-12). Questo era il suo sogno: ecco grida e tumulto, tuoni e terremoto, agitazione sulla terra (Est 1, 1d). Una travatura di legno ben connessa in una casa non si scompagina in un terremoto, così un cuore deciso dopo matura riflessione non verrà meno al momento del pericolo (Sir 22, 16). Nella mia gelosia e nel mio furore ardente io vi dichiaro: In quel giorno ci sarà un gran terremoto nel paese di Israele (Ez 38,19). Parole di Amos, che era pecoraio di Tekoa, il quale ebbe visioni riguardo a Israele, al tempo di Ozia re della Giudea, e al tempo di Geroboàmo figlio di Ioas, re di Israele, due anni prima del terremoto (Am 1,1). Sarà ostruita la valle fra i monti, poiché la nuova valle fra i monti giungerà fino ad Asal; sarà ostruita come fu ostruita durante il terremoto, avvenuto al tempo di Ozia re di Giuda. Verrà allora il Signore mio Dio e con lui tutti i suoi santi (Zc 14,5). Paolo è stato gettato in prigione. Anche a lui il Signore fa sentire la sua vicinanza. Non solo il Signore gli è vicino, si serve della sua santa e irreprensibile condotta per la conversione del carceriere e di tutta la sua famiglia. L’azione di Dio per essere efficace in ordine alla sua volontà di salvezza deve incontrarsi con l’irreprensibile condotta dei suoi inviati. Dio e l’uomo sempre. Dio mette la sua onnipotenza, l’uomo la sua santità. LEGGIAMO At 16,22-34 La folla allora insorse contro di loro e i magistrati, fatti strappare loro i vestiti, ordinarono di bastonarli e, dopo averli caricati di colpi, li gettarono in carcere e ordinarono al carceriere di fare buona guardia. Egli, ricevuto quest’ordine, li gettò nella parte più interna del carcere e assicurò i loro piedi ai ceppi. Verso mezzanotte Paolo e Sila, in preghiera, cantavano inni a Dio, mentre i prigionieri stavano ad ascoltarli. D’improvviso venne un terremoto così forte che furono scosse le fondamenta della prigione; subito si aprirono tutte le porte e caddero le catene di tutti. Il carceriere si svegliò e, vedendo aperte le porte del carcere, tirò fuori la spada e stava per uccidersi, pensando che i prigionieri fossero fuggiti. Ma Paolo gridò forte: «Non farti del male, siamo tutti qui». Quello allora chiese un lume, si precipitò dentro e tremando cadde ai piedi di Paolo e Sila; poi li condusse fuori e disse: «Signori, che cosa devo fare per essere salvato?». Risposero: «Credi nel Signore Gesù e sarai salvato tu e la tua famiglia». E proclamarono la parola del Signore a lui e a tutti quelli della sua casa. Egli li prese con sé, a quell’ora della notte, ne lavò le piaghe e subito fu battezzato lui con tutti i suoi; poi li fece salire in casa, apparecchiò la tavola e fu pieno di gioia insieme a tutti i suoi per avere creduto in Dio. A nulla serve che il Signore metta tutta la sua onnipotenza di grazia, verità, luce, vita eterna, la sua onnipotenza operatrice di miracoli, segni e prodigi, se l’uomo non mette tutta la sua santità. Quando l’onnipotenza del Signore diviene una cosa sola con la santità dei suoi missionari, allora la salvezza raggiunge molti cuori. Dio in Cristo mette tutta la sua onnipotenza. Cristo Gesù mette tutta la sua santità crocifissa. È la redenzione e la salvezza del mondo. Lo Spirito Santo mette tutta la divina onnipotenza di convinzione e di attrazione, Pietro mette tutta la santità della sua obbedienza al comando di Cristo Signore e molti cuori vengono aggregati alla comunità dei redenti. Il Signore nel carcere dove il suo Apostolo è stato gettato mette la sua onnipotenza. Paolo mette tutta la forza della sua santità e si compie la conversione del carceriere e di tutta la sua famiglia. Questa verità mai dovrà essere dimenticata. Onnipotenza del Signore, opera dello Spirito Santo e santità dei discepoli di Gesù devono essere e rimanere in eterno una cosa sola. Né l’onnipotenza da sola e neanche la santità da sola. L’onnipotenza necessita della santità, la santità necessita dell’onnipotenza. Questa opera sinergica è sempre necessaria. Oggi questa sinergie si è rotta. Si pensa che basti solo la divina onnipotenza per essere salvati, divina onnipotenza che si manifesta come sola misericordia da parte del Signore. Nulla di più errato. Senza la santità del cristiano nessuna vera salvezza si compie. Fondando tutto sulla divina onnipotenza, abbiamo svincolato il cristiano dalla santità. LETTURA DEL VANGELO Ma io vi dico la verità: è bene per voi che io me ne vada, perché, se non me ne vado, non verrà a voi il Paràclito; se invece me ne vado, lo manderò a voi. E quando sarà venuto, dimostrerà la colpa del mondo riguardo al peccato, alla giustizia e al giudizio. È giusto porre grande attenzione a queste parole di Gesù: “Quando il Paràclito sarà venuto, dimostrerà la colpa del mondo riguarda al peccato, alla giustizia e al giudizio”. Chiediamoci: cosa è il peccato, cosa è la giustizia e cosa è il giudizio? Qual è il peccato del mondo? È quello di non aver creduto in Cristo Gesù. Perché la non fede in Cristo Gesù è peccato? Perché lo Spirito Santo ha attestato con le parole e le opere di Gesù, che veramente Gesù è il Figlio di Dio, l’Inviato del Padre, il Messia del Signore, il suo Cristo. Soffocare la verità, impugnare la verità conosciuta, crocifiggere la verità che si è rivelata in tutto il suo splendore e la sua bellezza divina e umana, è peccato contro lo Spirito Santo. È peccato che non sarà mai perdonato, né sulla terra e né nei cieli, dopo la nostra morte. Perciò io vi dico: qualunque peccato e bestemmia verrà perdonata agli uomini, ma la bestemmia contro lo Spirito non verrà perdonata. A chi parlerà contro il Figlio dell’uomo, sarà perdonato; ma a chi parlerà contro lo Spirito Santo, non sarà perdonato, né in questo mondo né in quello futuro (Mt 12,31-32). Se io non fossi venuto e non avessi parlato loro, non avrebbero alcun peccato; ma ora non hanno scusa per il loro peccato. Chi odia me, odia anche il Padre mio. Se non avessi compiuto in mezzo a loro opere che nessun altro ha mai compiuto, non avrebbero alcun peccato; ora invece hanno visto e hanno odiato me e il Padre mio. Ma questo, perché si compisse la parola che sta scritta nella loro Legge: Mi hanno odiato senza ragione (Gv 15,22-25). Perché la non fede in Cristo è peccato? Perché il Creatore dell’uomo ha trattato l’uomo da vero uomo. Ha parlato alla sua intelligenza, alla sua razionalità, al suo cuore, alla sua mente, ai suoi occhi, ai suoi orecchi. Tutto l’uomo è stato coinvolto. Chi non ha creduto, non ha creduto solo perché ha soffocato la verità. È questo il peccato: il soffocamento della verità visibile, udibile, tangibile. Gesù non è un impostore. Impostori sono tutti coloro che lo hanno accusato di peccato. Cosa è la giustizia? La giustizia è il compimento in Cristo Gesù di ogni Parola scritta nella Legge, nei Profeti, nei Salmi. Con la risurrezione gloriosa e l’ascensione al cielo, Gesù è costituito Signore del cielo e della terra. Il Padre tutto pone nelle sue mani. Tutte le Parole proferite dallo Spirito Santo si compiono. Possiamo attendere anche miliardi e miliardi di anni, possiamo anche aspettare una intera eternità, quelle parole non si compiranno in nessun altro uomo. Solo in Cristo essi si sono compiute e si compiono per l’eternità. È questa la giustizia che attesterà il Paràclito. Cosa è il giudizio? È il solenne pronunciato dello Spirito Santo sul principe del mondo e sul mondo stesso. È la dichiarazione che quanto il mondo e il principe del mondo dicono e fanno è solo falsità, inganno, menzogna. Uno solo è la verità e la luce: Cristo Signore. Ogni giorno il mondo viene giudicato dallo Spirito Santo, perché ogni giorno lo Spirito Santo attesta che le parole e le opere del mondo sono solo falsità e inganno. Esse danno solo morte fisica, spirituale, eterna. Mentre le opere e le parole di Cristo sono luce, verità, salvezza, redenzione, vita eterna, risurrezione. Il Paràclito attesta che il “vangelo secondo il mondo” è tenebre, iniquità, inganno che conduce alla morte. Mentre il Vangelo secondo Cristo Gesù è luce eterna che dona luce eterna, porta alla luce eterna. Chi è nello Spirito Santo, chi si lascia condurre e illuminare da Lui confesserà che Cristo Gesù è la verità e la luce, riconoscerà che tutte le Parola della Legge, dei Profeti, dei Salmi in Lui si sono compiute, attesterà che le opere del mondo sono malvage, mai potranno essere opere buone. Come potrà essere opera buona, parola buona quanto distrugge l’uomo nella sua verità di creazione e di redenzione? Ma oggi, il cristiano che si è separato dallo Spirito Santo, che non si lascia più muovere e condurre da Lui, pensa come il mondo, compie le opere di morte del mondo, giustifica il mondo nel suo peccato. Così agendo altro non fa che dichiarare Cristo Gesù un impostore, un mentitore, un bugiardo. Il cristiano senza lo Spirito Santo attribuisce al mondo ciò che è di Gesù Signore: la luce, la verità, la vita, la giustizia, la pace. Mentre dona a Cristo Gesù ciò che è del mondo: la falsità, la menzogna, la morte. l’ingiustizia, l’inganno. Nella sua Prima Lettera l’Apostolo Giovanni così parla dello Spirito Santo: E chi è che vince il mondo se non chi crede che Gesù è il Figlio di Dio? Egli è colui che è venuto con acqua e sangue, Gesù Cristo; non con l’acqua soltanto, ma con l’acqua e con il sangue. Ed è lo Spirito che dà testimonianza, perché lo Spirito è la verità. Poiché tre sono quelli che danno testimonianza: lo Spirito, l’acqua e il sangue, e questi tre sono concordi. Se accettiamo la testimonianza degli uomini, la testimonianza di Dio è superiore: e questa è la testimonianza di Dio, che egli ha dato riguardo al proprio Figlio. Chi crede nel Figlio di Dio, ha questa testimonianza in sé. Chi non crede a Dio, fa di lui un bugiardo, perché non crede alla testimonianza che Dio ha dato riguardo al proprio Figlio. E la testimonianza è questa: Dio ci ha donato la vita eterna e questa vita è nel suo Figlio. Chi ha il Figlio, ha la vita; chi non ha il Figlio di Dio, non ha la vita (1Gv 5,6-12). Chi eleva il mondo a verità, fa di Cristo Gesù, dello Spirito Santo, del Padre celeste dei bugiardi, ingannatori, mentitori. LEGGIAMO IL TESTO DI Gv 16,5-11 Ora però vado da colui che mi ha mandato e nessuno di voi mi domanda: “Dove vai?”. Anzi, perché vi ho detto questo, la tristezza ha riempito il vostro cuore. Ma io vi dico la verità: è bene per voi che io me ne vada, perché, se non me ne vado, non verrà a voi il Paràclito; se invece me ne vado, lo manderò a voi. E quando sarà venuto, dimostrerà la colpa del mondo riguardo al peccato, alla giustizia e al giudizio. Riguardo al peccato, perché non credono in me; riguardo alla giustizia, perché vado al Padre e non mi vedrete più; riguardo al giudizio, perché il principe di questo mondo è già condannato. Lo Spirito Santo attesta che solo Cristo Gesù è la verità, la luce, la vita, la redenzione, la salvezza, la giustificazione, la pace. Chi è nello Spirito Santo deve rendere a Cristo la stessa testimonianza resa a Lui dallo Spirito Santo. Non può il cristiano rendere a Cristo Gesù una testimonianza contraria a quella resa dallo Spirito Santo. Quando il cristiano rende una testimonianza contraria? Quando attesta che le parole e le opere del mondo sono verità. Chi è nello Spirito Santo mai dirà che uccidere è verità. Se dice che uccidere è verità, allora attesta di essere governato dallo spirito del mondo. Ma se è governato dallo spirito del mondo sempre soffocherà la verità nell’ingiustizia. Ecco dov’è il combattimento spirituale: lo Spirito di Cristo combatte lo spirito del mondo. Lo spirito del mondo combatte lo Spirito di Cristo. Chi è nello Spirito Santo combatte lo spirito del mondo. Chi è nello spirito del mondo sempre combatterà lo Spirito di Cristo. È questa la missione del cristiano: portare lo Spirito di Cristo in ogni cuore. Madre di Dio, Donna piena di grazia e di Spirito Santo, fa’ che il discepolo di Gesù dimori nello Spirito Santo. Agirà secondo lo Spirito. Porterà lo Spirito nel mondo. Molti cuori potranno credere in Cristo. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
