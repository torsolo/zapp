<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Giovedì della IV settimana del Tempo Ordinario.
</p>

<p>
<u>ANTIFONA</u> / Salvaci, Signore Dio nostro, radunaci dalle genti, perché ringraziamo il tuo nome santo: lodarti sarà la nostra gloria. (Sal 105,47)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Signore Dio nostro, concedi a noi tuoi fedeli di adorarti con tutta l’anima e di amare tutti gli uomini con la carità di Cristo. Egli è Dio e vive e regna con te, nell’unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Voi vi siete accostati al monte Sion, alla città del Dio vivente</b> / Dalla lettera agli Ebrei (Eb 12,18-19.21-24) / Fratelli, voi non vi siete avvicinati a qualcosa di tangibile né a un fuoco ardente né a oscurità, tenebra e tempesta, né a squillo di tromba e a suono di parole, mentre quelli che lo udivano scongiuravano Dio di non rivolgere più a loro la parola. Lo spettacolo, in realtà, era così terrificante che Mosè disse: «Ho paura e tremo». Voi invece vi siete accostati al monte Sion, alla città del Dio vivente, alla Gerusalemme celeste e a migliaia di angeli, all'adunanza festosa e all'assemblea dei primogeniti i cui nomi sono scritti nei cieli, al Dio giudice di tutti e agli spiriti dei giusti resi perfetti, a Gesù, mediatore dell'alleanza nuova, e al sangue purificatore, che è più eloquente di quello di Abele. / Parola di Dio.
</p>

<p>
<u>PSALMUS</u> / (Sal 47) <b>Abbiamo conosciuto, Signore, il tuo amore.</b> / Grande è il Signore e degno di ogni lode nella città del nostro Dio. La tua santa montagna, altura stupenda, è la gioia di tutta la terra. / Il monte Sion, vera dimora divina, è la capitale del grande re. Dio nei suoi palazzi un baluardo si è dimostrato. / Come avevamo udito, così abbiamo visto nella città del Signore degli eserciti, nella città del nostro Dio; Dio l'ha fondata per sempre. / O Dio, meditiamo il tuo amore dentro il tuo tempio. Come il tuo nome, o Dio, così la tua lode si estende sino all'estremità della terra; di giustizia è piena la tua destra.
</p>

<p>
<u>ACCLAMATIO</u> / Alleluia, Alleluia / Il regno di Dio è vicino, dice il Signore: convertitevi e credete nel Vangelo. (Mc 1,15) / Alleluia.
</p>

<p>
<u>VANGELO</u> / <b>Incominciò a mandare i Dodici</b> / Dal Vangelo secondo Marco (Mc 6,7-13) / In quel tempo, Gesù chiamò a sé i Dodici e prese a mandarli a due a due e dava loro potere sugli spiriti impuri. E ordinò loro di non prendere per il viaggio nient'altro che un bastone: né pane, né sacca, né denaro nella cintura; ma di calzare sandali e di non portare due tuniche. E diceva loro: «Dovunque entriate in una casa, rimanetevi finché non sarete partiti di lì. Se in qualche luogo non vi accogliessero e non vi ascoltassero, andatevene e scuotete la polvere sotto i vostri piedi come testimonianza per loro». Ed essi, partiti, proclamarono che la gente si convertisse, scacciavano molti demòni, ungevano con olio molti infermi e li guarivano. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Fratelli, inaugurata dal sacrificio di Cristo, l'assemblea eucaristica ci raduna come uomini liberi, primogeniti della nuova creazione. Figli nel Figlio, osiamo rivolgerci al Padre misericordioso che è nei cieli, dicendo: <b>Guarda il tuo popolo, Signore! / </b>Dio è fedele: perché il popolo dei credenti diventi voce eloquente e presenza viva del suo amore per tutti gli uomini. Preghiamo: / Dio è misericordioso: perché la Chiesa si associ sempre più intimamente al sacerdozio di Cristo, nel segno della povertà, del coraggio e della vittoria sul male. Preghiamo: / Dio è luce: perché il mondo trovi pace e stabilità. Preghiamo: / Dio è buono: perché la preghiera dei miti, degli umili, dei puri di cuore trasformi il mondo in regno di Dio. Preghiamo: / Dio salva: perché questo giorno, memoria del giovedì in cui Gesù celebrò la prima eucaristia, sia per noi il momento della salvezza. Preghiamo: / Per chi ha il cuore prigioniero delle cose. / Per chi sente il bisogno di convertirsi e di accogliere il vangelo di Gesù. / Dio di provvidenza, tu che sei attento alle invocazioni dei poveri e degli umili, purifica e santifica i gesti della nostra liturgia e accogli con bontà le nostre suppliche. Per Cristo nostro Signore. Amen.
</p>

<p>
<u>OFFERTORIO</u> / Accogli con bontà, o Signore, i doni del nostro servizio sacerdotale: li deponiamo sull’altare perché diventino sacramento della nostra redenzione. Per Cristo nostro Signore.
</p>

<p>
<u>COMMUNIO</u> /  Sul tuo servo fa’ splendere il tuo volto, salvami per la tua misericordia. Signore, che io non debba vergognarmi per averti invocato. (Sal 30,17-18) 
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / O Signore, che ci hai nutriti con il dono della redenzione, fa’ che per la forza di questo sacramento di eterna salvezza cresca sempre più la vera fede. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / <br>
Concilio Vaticano II, Decreto sull'attività missionnaria della Chiesa  "Ad Gentes", § 10-11 / "Allora chiamò i Dodici, ed incominciò a mandarli" / La Chiesa, che da Cristo è stata inviata a rivelare ed a comunicare la carità di Dio a tutti gli uomini ed a tutti i popoli, comprende che le resta ancora da svolgere un'opera missionaria ingente... La Chiesa quindi, per essere in grado di offrire a tutti il mistero della salvezza e la vita che Dio ha portato all'uomo, deve cercare di inserirsi in tutti questi raggruppamenti con lo stesso movimento con cui Cristo stesso, attraverso la sua incarnazione, si legò a quel certo ambiente socio-culturale degli uomini in mezzo ai quali visse... Tutti i cristiani infatti, dovunque vivano, sono tenuti a manifestare con l'esempio della loro vita e con la testimonianza della loro parola l'uomo nuovo, di cui sono stati rivestiti nel battesimo, e la forza dello Spirito Santo, da cui sono stati rinvigoriti nella cresima; sicché gli altri, vedendone le buone opere, glorifichino Dio Padre e comprendano più pienamente il significato genuino della vita umana e l'universale legame di solidarietà degli uomini tra loro. (Col 3, 10; Mt 5, 16). Ma perché essi possano dare utilmente questa testimonianza, debbono stringere rapporti di stima e di amore con questi uomini, riconoscersi come membra di quel gruppo umano in mezzo a cui vivono, e prender parte, attraverso il complesso delle relazioni e degli affari dell'umana esistenza, alla vita culturale e sociale. Così debbono... lieti di scoprire e pronti a rispettare quei germi del Verbo che vi si trovano nascosti; debbono seguire attentamente la trasformazione profonda che si verifica in mezzo ai popoli, e sforzarsi perché gli uomini di oggi, troppo presi da interessi scientifici e tecnologici, non perdano il contatto con le realtà divine, ma anzi si aprano ed intensamente anelino a quella verità e carità rivelata da Dio. Come Cristo stesso penetrò nel cuore degli uomini per portarli attraverso un contatto veramente umano alla luce divina, così i suoi discepoli, animati intimamente dallo Spirito di Cristo, debbono conoscere gli uomini in mezzo ai quali vivono ed improntare le relazioni con essi ad un dialogo sincero e comprensivo, affinché questi apprendano quali ricchezze Dio nella sua munificenza ha dato ai popoli; ed insieme devono tentare di illuminare queste ricchezze alla luce del Vangelo, di liberarle e di ricondurle sotto l'autorità di Dio salvatore.
</p>

<p>
<u>EVANGELIZO-21</u> / Tertulliano (155? - 220?) teologo / Sulla Prescrizione degli eretici 19-21; «Credo nella Chiesa...apostolica» / Attraverso chi ci viene la fede che sgorga dalle Scritture? Attraverso chi, per quale intermediario, quando e a chi è arrivata la dottrina che ci rende cristiani? (...) Cristo Gesù, Signore nostro, (...) per tutto il tempo che visse sulla terra manifestò lui stesso chi egli era, chi era stato, qual'era la volontà del Padre, che cosa l'uomo dovesse fare. Questa rivelazione la fece apertamente al popolo e separatamente ai discepoli, fra i quali scelse i Dodici, come partecipi del suo magistero universale (Mc 3,14). Poiché venne meno uno di essi, Gesù ordinò agli altri undici, prima di tornare al Padre, di andare ad insegnare a tutti i popoli e di battezzarli nel nome del Padre, del Figlio e dello Spirito Santo (Mt 28,19). Gli apostoli, il cui nome significa «mandati» (...) hanno ricevuto, secondo la promessa, lo Spirito Santo che doveva renderli capaci di fare i miracoli e predicare. Testimoniarono la fede in Gesù Cristo prima in Giudea e poi in tutto il mondo, istituendo ovunque chiese particolari. Ovunque fecero risuonare il medesimo insegnamento e annunziarono la medesima fede. Così fondarono chiese in ogni città. Da queste ricevettero la linfa della fede e i semi della dottrina tutte le altre chiese e tutte le altre popolazioni che tendono a divenire chiese. Tutte queste chiese venivano considerate apostoliche, in quanto figlie delle chiese degli apostoli. (...) Tra tante e tanto grandi chiese, unica è la prima fondata dagli apostoli e dalla quale derivano tutte le altre. Ma sono tutte prime, tutte apostoliche, in quanto sono tutte una sola cosa.
</p>

<p>
<u>DiBruno1</u> / <br>
Proclamarono che la gente si convertisse / (Eb 12,18-19.21-24; Sal 47; Mc 6,7-13) / La conversione è cambiamento perenne, cammino ininterrotto di ogni uomo vero la luce piena del mistero del Padre, di Cristo Gesù, dello Spirito Santo. Poiché l’uomo è chiamato ad una conversione permanente, permanentemente deve verificare i suoi pensieri. Principio di verifica di ogni cosa è la Parola del Signore, quella contenuta nei libri canonici, che sono la Scrittura Santa. Poiché la Scrittura Santa è stata consegnata agli Apostoli, la loro fede deve essere posta a fondamento della nostra conversione. La fede degli Apostoli è contenuta nella Tradizione della Chiesa e nel suo Magistero. La Scrittura non può essere letta senza la purissima fede della Chiesa. Ma anche mai sarà lettura vera se contraddice la fede degli Apostoli. Secondo questa verità anche la teologia si deve convertire alla Parola. Essa nasce dalla Parola, dal Vangelo, ma si deve convertire al Vangelo. Mai essa potrà essere posta sopra la Parola. Dovrà lasciarsi verificare e interpretare dalla Parola. Così la teologia che interpreta la Parola, dalla Parola dovrà essere sempre interpretata. Ma anche la verità si deve convertire alla Parola. Come la verità si converte alla Parola? Attraverso l’ascolto dello Spirito Santo, dato dal Padre, per Cristo, perché conduca a tutta la verità. Una verità che non ascolta lo Spirito è di ieri, ma non di oggi. Oggi lo Spirito Santo va ascoltato per oggi e domani per domani. È Lui che deve condurre i discepoli nella volontà del Padre perché si presti ad essa una obbedienza piena. Ieri si obbediva per ieri. Oggi si obbedisce per oggi. Domani si obbedirà per domani. Lo Spirito chiede e il discepolo obbedisce. / Gli Apostoli devono recarsi presso ogni uomo per predicare la conversione. Essa in quel momento storico consisteva nel chiedere alla gente di aprirsi al regno di Dio che stava per irrompere nella loro vita. Non si può accogliere il regno di Dio di oggi, vivendo nel regno di Dio di ieri. Ieri il regno di Dio era imperfetto. Oggi è perfetto. Ecco la vera conversione: lasciare il regno di Dio imperfetto, passare nel regno di Dio perfetto. Gesù rivela questa conversione attraverso una Parola, la cui luce dovrà essere illuminare i credenti in Lui: “Se la vostra giustizia non supererà quella degli scribi e dei farisei, non entrerete nel regno dei cieli”. La vecchia giustizia non basta per essere vero regno di Dio, occorre entrare nella nuova che è il Discorso della Montagna. La vecchia verità, il vecchio amore, la vecchia misericordia, il vecchio comandamento della santità, neanche bastano. Si deve entrare nella nuova verità, amore, misericordia, Legge, comandamento, santità. Dai Profeti, compreso Mosè, si deve passare a Cristo Signore, alla sua Parola, al suo Vangelo, alla sua Chiesa, alla più pura fede nella sua Persona. Oggi ci si deve convertire al mistero di Gesù, facendolo divenire nostro mistero. / Chiamò a sé i Dodici e prese a mandarli a due a due e dava loro potere sugli spiriti impuri. E ordinò loro di non prendere per il viaggio nient’altro che un bastone: né pane, né sacca, né denaro nella cintura; ma di calzare sandali e di non portare due tuniche. E diceva loro: «Dovunque entriate in una casa, rimanetevi finché non sarete partiti di lì. Se in qualche luogo non vi accogliessero e non vi ascoltassero, andatevene e scuotete la polvere sotto i vostri piedi come testimonianza per loro». Ed essi, partiti, proclamarono che la gente si convertisse, scacciavano molti demòni, ungevano con olio molti infermi e li guarivano. / I discepoli non devono solo predicare la conversione al regno di Dio che è vicino. Devono anche mostrare la presenza del regno. Come mostreranno il regno di Dio in mezzo al mondo? Con l’esercizio dei poteri che Gesù ha dato loro. Essi hanno il governo della creazione. Possono compiere ogni miracolo. Nulla è loro impossibile. Devono anche mostrare al mondo intero che essi non hanno alcun interesse per le cose di questo mondo. La “nudità” materiale con la quale si presentano, deve rassicurare tutti. Essi non vanno nel mondo per chiedere, prendere, estorcere. Vanno solo per dare nella più grande gratuità. Agendo in questo modo, la gente vedrà la presenza del regno di Dio e può, se vuole, convertirsi ad esso. Se il regno non viene accolto, i discepoli devono scuotere la polvere dai loro piedi, e andare altrove. / Madre di Dio, Angeli, Santi, aiutaci perché anche noi possiamo manifestare il regno.
</p>

<p>
<u>DIBRUNO-21</u> / Proclamarono che la gente si convertisse (Mc 6,7-13) / Conversione è il ritorno alla Parola di Dio di ieri, trasgredita, disobbedita, trascurata, dimenticata. Tutti i profeti chiedono al popolo del Signore prima di ogni cosa questa conversione. Il popolo viene invitato a ritornare nella Legge del Sinai: “Su, vieni, scrivi questo su una tavoletta davanti a loro, incidilo sopra un documento, perché resti per il futuro in testimonianza perenne. Poiché questo è un popolo ribelle. Sono figli bugiardi, figli che non vogliono ascoltare la legge del Signore. Essi dicono ai veggenti: «Non abbiate visioni» e ai profeti: «Non fateci profezie sincere, diteci cose piacevoli, profetateci illusioni! Scostatevi dalla retta via, uscite dal sentiero, toglieteci dalla vista il Santo d’Israele». Pertanto dice il Santo d’Israele: «Poiché voi rigettate questa parola e confidate nella vessazione dei deboli e nella perfidia, ponendole a vostro sostegno, ebbene questa colpa diventerà per voi come una breccia che minaccia di crollare, che sporge su un alto muro, il cui crollo avviene in un attimo, improvvisamente, e s’infrange come un vaso di creta, frantumato senza misericordia, così che non si trova tra i suoi frantumi neppure un coccio con cui si possa prendere fuoco dal braciere o attingere acqua dalla cisterna». Poiché così dice il Signore Dio, il Santo d’Israele: «Nella conversione e nella calma sta la vostra salvezza, nell’abbandono confidente sta la vostra forza». Ma voi non avete voluto, anzi avete detto: «No, noi fuggiremo su cavalli». Ebbene, fuggite!  «Cavalcheremo su destrieri veloci». Ebbene, più veloci saranno i vostri inseguitori. Mille saranno come uno solo di fronte alla minaccia di un altro, per la minaccia di cinque vi darete alla fuga, finché resti di voi qualcosa come un palo sulla cima di un monte e come un’asta sopra una collina. Eppure il Signore aspetta con fiducia per farvi grazia, per questo sorge per avere pietà di voi” (Is 30,8-18). Ma il Signore non è solo colui che ha parlato. È anche colui che oggi parla e oggi manifesta la sua volontà. Anche alla Parola di oggi ci si deve convertire. Dio cammina con il suo popolo. Per mezzo dei suoi profeti ha parlato, parla, parlerà. Ad ogni Parola proferita il popolo è chiamato alla conversione che è accoglienza nella fede di quanto ha ascoltato. Senza accoglienza della Parola ascoltata, mai vi potrà essere fede. Senza fede non c’è obbedienza. Senza obbedienza non esiste alcuna conversione. / In quel tempo, Gesù chiamò a sé i Dodici e prese a mandarli a due a due e dava loro potere sugli spiriti impuri. E ordinò loro di non prendere per il viaggio nient’altro che un bastone: né pane, né sacca, né denaro nella cintura; ma di calzare sandali e di non portare due tuniche. E diceva loro: «Dovunque entriate in una casa, rimanetevi finché non sarete partiti di lì. Se in qualche luogo non vi accogliessero e non vi ascoltassero, andatevene e scuotete la polvere sotto i vostri piedi come testimonianza per loro». Ed essi, partiti, proclamarono che la gente si convertisse, scacciavano molti demòni, ungevano con olio molti infermi e li guarivano. / Oggi Gesù manda i Dodici a due a due per manifestare attraverso le loro opere che il Regno di Dio è presente in mezzo agli uomini nella persona di Cristo Gesù e anche nelle loro persone, alle quali Gesù ha dato gli stessi suoi poteri. A questo regno che è presente ci si deve convertire e ci si converte accogliendolo. Come si accoglie il regno? Accogliendo la Parola che i Dodici annunziano, predicano, insegnano. Il regno di Dio è insieme Parola ed opera. Mai l’opera senza la Parola. Mai la Parola senza l’opera. Questo perché il regno di Dio è visibile e invisibile. L’invisibilità del regno è annunciata dalla Parola. La visibilità è resa manifesta dalle opere che si compiono. Se al regno manca la visibilità, esso non è di certo regno di Dio. La storia è essenza del regno e non solo l’eternità. Questa legge del regno vale anche per noi cristiani. Il Vangelo è insieme Parola e obbedienza alla Parola. È manifestazione dell’onnipotenza creatrice e rinnovatrice, salvatrice, redentrice, santificatrice del nostro Dio. Ora la creazione, il rinnovamento, la salvezza, la redenzione, la santificazione avvengono nella storia e giungono alla loro pienezza nell’eternità. Oggi è questo il grande peccato del cristiano: la predicazione di un regno di Dio che si compie nell’eternità, mentre sulla terra si vive nel regno del peccato e della morte e si è sudditi del principe del mondo. / Madre della Redenzione, Angeli, Santi, fate che manifestiamo visibilmente il Regno. 
</p>

<p>
<u>SILVESTRINI-21</u> / "Convertitevi e credete al vangelo". Gesù invia i Dodici. Ma egli si preoccupa di precisare il loro equipaggiamento da viaggio, che deve essere ridotto all'essenziale, alle cose veramente indispensabili: un bastone da viandante, un paio di sandali ai piedi, per schivare la durezza del suolo e una semplice tunica senza il mantello, che servirà solo per l'umidità della notte. Sono mandati con il grande messaggio della grazia, di annunciare il regno di Dio. Gli apostoli sono invitati ad accogliere con semplicità l'ospitalità che viene loro offerta, senza cercare cose migliori. La prima missione affidata agli apostoli è l'annuncio alla conversione per il regno di Dio. È compito oggi per tutti i cristiani di proseguire il mandato di Dio affidato agli apostoli. Pertanto occorre fondare tutta la fiducia in Cristo, liberarsi da cose vane che possono render pesante la missione affidata a noi oggi. Il fardello che ci impedisce di essere annunciatori liberi e convincenti, e il Papa ce lo ricorda in continuazione, è costituito dalla umana presunzione, dall'attaccamento alle cose del mondo, dalla voglia del successo personale e soprattutto dalla poca fede. Chiediamo la grazia dell'essenziale per "essere di più" e non tanto per "avere di più".
</p>

<p>
<u>LOYOLA1</u> / <br>
Chiama, manda, dà potere. Tre verbi riassumono l’azione di Gesù sui dodici e su di noi. “Cristiano” è sinonimo di “discepolo amato”. Siamo dunque, anche noi, chiamati per nome, mandati con la potenza dello spirito per annunciare la pace e la vita che risorge sempre. Un sorriso, un piccolo gesto o semplicemente la nostra presenza possono scacciare il demonio dei pensieri neri, alleggerire un cuore addolorato o mettere luce su un cammino che ha perso indicazioni di direzione. Per essere capaci di prodigi, Gesù ci chiede l’umiltà di accettare di ricevere, di aspettare da un altro il nostro necessario. Impariamo quindi ad accogliere i nostri compagni di strada, a lasciare il superfluo che ingombra e pesa sulle spalle e a correre il rischio di affidarsi alla provvidenza. Una bella sfida per chi spesso e volentieri cerca di controllare se stesso e ciò che lo circonda; per chi ha paura di perdere, di sbagliare; per chi non osa chiedere; per chi preferisce contare solo sulle proprie forze e riserve. Il problema è che, se ci aggrappiamo, non possiamo né ricevere né donare. Ma grazie a questo esercizio diventeremo dei bisognosi aperti, disponibili all’incontro profondo e liberi per lasciare Dio agire dentro e intorno a noi. La fiducia si trasformerà in potenza e ne vedremo i frutti già da oggi. Cosa di pesante e superfluo ho messo nel mio zaino? In quale ambito sento la paura di rischiare, di affidarmi alla provvidenza? In che occasione ho ricevuto gratuitamente in abbondanza quando pensavo di non avere niente da dare in cambio? (Virginie Kubler)
</p>

<p>
<u>LOYOLA-21</u> / Gesù invia i discepoli. Li allontana da sé, perché crescano, perché facciano esperienza, perché si sperimentino. Vi sono distanze che uccidono e altre che consentono la vita e la crescita. Gesù non vuole che i suoi discepoli siano degli “yes man”, ma uomini e donne liberi e vivi. È interessante che l’invio non avvenga singolarmente, ma a coppie. E in fondo è così anche nel cammino della vita, in cui siamo sempre con qualcun altro, insieme ad altri. A volte ci sono legami di affetto e simpatia, a volte si fa più fatica, ma anche così l’altro, gli altri, rimangono pur sempre compagni di viaggio. Chissà come Gesù avrà composto le coppie: per affinità, per differenze di mentalità, per consonanze culturali o incompatibilità caratteriali? Insieme, in ogni caso, sono un germe di comunità nel mondo. Il primo dono che consegna loro è il potere sugli spiriti impuri. Che cosa rappresenta questo dono? È la possibilità di guarire, di riconciliare, di abbattere i muri che dividono. Ve ne sono tanti: economici, sociali, culturali. E oggi davanti a noi? Quali muri invisibili ma reali dobbiamo affrontare? E nel viaggio, ciò che conta è la persona dei discepoli, e poco altro, un bastone. Niente denaro, né sacca, né vesti di ricambio o di scorta. Sembra un dispetto, un inutile complicarsi la vita. È proprio così? L’invito all’essenzialità del Signore è in realtà un grande gesto di fiducia che contiene molteplici possibilità: la riscoperta e la valorizzazione di sé, la bellezza di affidarsi ad altri, la promessa che non è ciò che possediamo a nutrire la fame di senso che abita in noi, ma è la relazione aperta con gli altri e con il mondo. Anche nei tempi bui e limitati della pandemia. / Dove il Signore mi sta “inviando” in questo periodo della mia vita? Chi sono i miei “compagni di viaggio” oggi? Quali sono i luoghi e le situazioni in cui posso essere strumento di riconciliazione e riavvicinamento? (Diego Mattei SJ)
</p>

<p>
<u>LettureBose</u> / Abbi anche tu un tuo pozzo / Il Signore nei vangeli spezza pochi pani, eppure quante migliaia di persone ristora e quanti canestri di avanzi rimangono! (Mt 14,19-21) Finché i pani sono interi, nessuno è saziato, nessuno è rifocillato e i pani stessi non sembrano cresciuti di numero. Considera ora quanto pochi pani spezziamo: non prendiamo che poche parole della Scrittura e quante migliaia di persone vengono saziate! Ma se questi pani non fossero stati spezzati, se non fossero stati ridotti a pezzetti dai discepoli, cioè se la lettera della Scrittura non fosse stata minutamente investigata e spezzettata, il suo significato non potrebbe arrivare a tutti. Quando invece avremo cominciato ad approfondire e a trattare i vari argomenti uno per uno, allora anche le folle ne prenderanno per quanto potranno. Quello che non avranno potuto prendere, sarà raccolto e conservato perché nulla vada perduto ... Ora, per quanto è possibile, mangiamo dei pani o attingiamo dai pozzi. Proviamo a fare anche noi quello che ci raccomanda la Sapienza quando dice: Bevi le acque dalle tue fonti e dai tuoi pozzi e abbi la tua propria fonte (Pr 5,15.18). Prova anche tu che ascolti ad avere un tuo pozzo e una tua fonte in modo che, quando prenderai il libro delle Scritture, comincerai a proporre una qualche interpretazione e come hai imparato in chiesa, cerca di bere anche tu, alla fonte del tuo spirito. Dentro di te vi è l'origine dell'acqua viva, ci sono rivoli perenni, correnti abbondanti di significato spirituale, purché non siano state ostruite dalla terra e dai detriti. Ma tu metti ogni impegno a scavare la tua terra e a eliminare la sporcizia, cioè, a rimuovere la pigrizia dalla tua mente e a scuotere il torpore del cuore... Perciò purifica il profondo del tuo cuore per bere finalmente anche tu dalle tue fonti (Pr 5,15) e attingere acqua viva dai tuoi pozzi (Gen 26,19). Se avrai accolto in te la parola di Dio, se avrai ricevuto da Gesù l'acqua viva e l'avrai ricevuta con fede, essa diventerà in te una fonte di acqua che zampilla per la vita eterna (Gv 4,14). (Origene, Omelie sulla Genesi 12,5) 
</p>

<p>
<u>FEGF1</u> / Credo nella Chiesa… apostolica  di Tertulliano nel secondo secolo / Cristo Gesù, Signore nostro, per tutto il tempo che visse sulla terra manifestò chi egli era, chi era stato, qual era la volontà del Padre, che cosa l’uomo dovesse fare. Questa rivelazione la fece apertamente al popolo e separatamente ai discepoli, fra i quali scelse i Dodici, come partecipi del suo magistero universale… Gli apostoli, il cui nome significa «mandati» … avendo ricevuto, secondo la promessa, lo Spirito Santo che doveva renderli capaci di fare i miracoli e predicare, testimoniarono la fede in Gesù Cristo prima in Giudea e poi in tutto il mondo, istituendo ovunque chiese particolari. Ovunque fecero risuonare il medesimo insegnamento e annunziarono la medesima fede. Così fondarono chiese in ogni città. Da queste ricevettero la linfa della fede e i segni della dottrina tutte le altre chiese e tutte le altre popolazioni che tendono a divenire chiese. Tutte queste chiese venivano considerate apostoliche, in quanto figlie delle chiese degli apostoli… Tra tante e tanto grandi chiese, unica è la prima fondata dagli apostoli e dalla quale derivano tutte le altre… Che cosa poi gli apostoli abbiano predicato, cioè che cosa Cristo abbia loro rivelato, non può essere altrimenti provato che per mezzo delle chiese stesse che gli apostoli hanno fondato.
</p>

<p>
<u>FEGF2</u> / Incominciò a mandarli del Beato Charles de Foucauld / Essere apostolo, in che modo? Nei modi che Dio ci mette a disposizione: i sacerdoti hanno dei superiori che dicono loro cosa devono fare. I laici devono essere apostoli verso tutti quelli che riescono a  raggiungere: i parenti e gli amici, ma non soltanto loro; la carità non ha nulla di stretto, abbraccia tutti coloro che abbraccia il Cuore di Gesù. Con quali mezzi? Con i mezzi migliori, tenendo conto delle persone alle quali sono indirizzati: verso tutti quelli con cui sono in relazione, nessuno escluso, con la bontà, con la tenerezza, con l’affetto fraterno, con l’esempio della virtù, con l’umiltà e la mitezza, sempre attraenti e così cristiane. Con alcuni occorre non dire mai una parola su Dio o sulla religione, pazientando come Dio pazienta, essendo buono come Dio è buono, essendo per loro come  un tenero fratello e pregando. Con altri, è opportuno parlare di Dio nella misura che possono portare; e quando giungono al punto di cercare la verità mediante lo studio della religione, occorre metterli in rapporto con un sacerdote ben scelto e capace di fare loro del bene. Soprattutto vedere in ogni essere umano un fratello.
</p>

<p>
<u>RobertoPasolini</u> / Avvicinarsi / Le istruzioni con cui Gesù manda i discepoli ad annunciare il regno di Dio non cessano di provocare i discepoli di ogni tempo a una profonda e liberante conversione. Anziché preoccuparsi di specificare cosa dire, il Maestro sembra maggiormente attento a indicare come farlo. Perché l’annuncio del Regno è questione di forma, più che di sostanza; problema di testimonianza, più che di marketing. Il vangelo è un modo di vivere che, nella sua mite eloquenza, dovrebbe emanare luce, forza, guarigione. In quel tempo, Gesù chiamò a sé i Dodici e prese a mandarli a due a due e dava loro potere sugli spiriti impuri (Mc 6,7). A due a due, non da soli. Da questa condivisione si sprigiona una specie di autorità sugli spiriti impuri, cioè quei pensieri cattivi che gettano nel cuore umano il sospetto di essere condannati a tristezza e solitudine. Contro questa tenebra non esiste altro antidoto che l’evidenza di una comunione possibile, la testimonianza di passi compiuti insieme. Vi è un modo di porgersi agli altri che permette alla grazia di Dio di espandersi a macchia d’olio, diventando come un unguento che sana e lenisce. È la testimonianza della fraternità, che in molti modi ci è dato di vivere ogni giorno. E ordinò loro di non prendere per il viaggio nient’altro che un bastone: né pane, né sacca, né denaro nella cintura; ma di calzare sandali e di non portare due tuniche (Mc 6,8-9). Per annunciare il vangelo occorre vivere con una certa essenzialità, che sia la manifestazione di una genuina libertà interiore. Altrimenti corriamo il rischio di fare molte cose e donarne altrettante, ma sempre risparmiando noi stessi e permettendo agli altri di restare quasi intimoriti di fronte all’arsenale della nostra bontà e del nostro zelo. Andare in povertà è l’unica garanzia di una libertà autentica. Persino quella da esiti e aspettative. «Se in qualche luogo non vi accogliessero e non vi ascoltassero, andatevene e scuotete la polvere sotto i vostri piedi come testimonianza per loro» (Mc 6,11). Non dobbiamo arrabbiarci se in famiglia, al lavoro, in parrocchia, le cose non procedono come vorremmo. Dobbiamo solo scuotere la povere dai piedi, per far capire all’altro che bella occasione si è perso — a non incontrarci — e poi riprendere il viaggio. A nulla serve fare gli offesi oppure tuonare sentenze. Meglio riprendere il cammino, amare e sorridere. In pace, a due a due. Questa è la migliore pubblicità alla benevolenza di Dio, in grado di cancellare dalla storia il timore nei suoi confronti e di annunciare che esiste un amore più assordante di qualsiasi paura rimanga nei nostri cuori. Un amore talmente bello da poter essere avvicinato. Voi invece vi siete accostati al monte Sion, alla città del Dio vivente, alla Gerusalemme celeste e a migliaia di angeli, all’adunanza festosa e all’assemblea dei primogeniti i cui nomi sono scritti nei cieli, al Dio giudice di tutti e agli spiriti dei giusti resi perfetti, a Gesù, mediatore dell’alleanza nuova, e al sangue purificatore, che è più eloquente di quello di Abele (Eb 12,22-24). 
</p>

<p>
<u>MichaelDavideSemeraro</u> / Convertire / L’evangelista Marco non lascia dubbi su quello che è il fine della predicazione dei Dodici: «Ed essi, partiti, proclamarono che la gente si convertisse, scacciavano molti demoni, ungevano con olio molti infermi e li guarivano» (Mc 6,12-13). Nondimeno, la conversione che i discepoli predicano è, in realtà, una sorta di estensione e di comunicazione della loro esperienza di conversione. Questa viene indicata prima di tutto dalla docilità con cui i discepoli si fanno “richiamare” dal Signore Gesù, quasi vivendo una sorta di seconda vocazione. Prima di tutto viene radicalizzato quel «a due a due» (6,7) che sembra essere uno stile imprescindibile della testimonianza al Vangelo. Inoltre, se la strada e il «viaggio» diventano il luogo proprio della predicazione, la leggerezza e una buona dose di precarietà si rivelano necessari perché nulla offuschi la forza e la bellezza dell’annuncio: «… né pane, né sacca, né denaro nella cintura» (6,9). La Lettera agli Ebrei non fa che confermare questa novità assoluta che segna il cammino dei discepoli e lo converte continuamente alla logica del Vangelo: «Voi invece vi siete accostati al monte Sion, alla città del Dio vivente, alla Gerusalemme celeste e a migliaia di angeli, all’adunanza festosa e all’assemblea dei primogeniti i cui nomi sono scritti nei cieli» (Eb 12,22-23). Vi è una continua conversione del discepolo, che permette di farsi testimone di una possibile conversione che tocca la vita di coloro che lo incontrano sul loro cammino, fino a essere capace di farsi appello alla conversione. Un appello che non ha nulla di ideologico né di strategico, ma si attua e si dona attraverso la dolcezza e la verità dei gesti e delle attitudini, prima ancora che delle parole. I discepoli sono richiamati dal Signore Gesù a radicalizzare ulteriormente la loro capacità e volontà di sequela, tanto da riaccostarsi in modo sempre nuovo «a Gesù, mediatore dell’alleanza nuova, e al sangue purificatore, che è più eloquente di quello di Abele» (12,24). L’evocazione di Abele non è certo casuale! La memoria del fratello minore cui è identificato il «primogenito tra molti fratelli» (Rm 8,29) ci porta ben lontano e ricorda al discepolo quel cammino di conversione al dono disarmato della sua propria vita, che sembra essere l’unico modo per aprire il cuore di tutti all’accoglienza serena e gioiosa di un modo nuovo di sperimentare l’irruzione di Dio nella propria vita: «voi non vi siete avvicinati a qualcosa di tangibile né a un fuoco ardente né a oscurità, tenebra e tempesta, né a squillo di tromba e a suono di parole, mentre quelli che lo udivano scongiuravano Dio di non rivolgere più a loro la parola» (Eb 12,18-19). Il passo necessario è convertire se stessi tanto da essere credibili testimoni della possibilità reale di convertirsi e di farlo nella libertà e nella leggerezza. Come discepoli e come Chiesa siamo chiamati a non dimenticare che la conversione non è un oggetto da vendere agli altri cercando di presentarlo in modo allettante, ma è un’esperienza da condividere senza tacere la fatica e l’esigenza di un cammino che talora deve fare i conti con le nostre resistenze interiori. 
</p>

<p>
<u>LuigiMariaEpicoco</u> / Punti d'appoggio / Il Vangelo di oggi ci parla in maniera dettagliata dell’equipaggiamento che un discepolo di Cristo deve avere: “Allora chiamò i Dodici, ed incominciò a mandarli a due a due e diede loro potere sugli spiriti immondi. E ordinò loro che, oltre al bastone, non prendessero nulla per il viaggio: né pane, né bisaccia, né denaro nella borsa; ma, calzati solo i sandali, non indossassero due tuniche”. La prima cosa su cui devono fare affidamento non sono gli eroismi personali ma le relazioni. È questo il motivo per cui li manda a due a due. Non è una strategia di vendita porta a porta, ma la chiara indicazione che senza delle relazioni affidabili il Vangelo non funziona e non è credibile. In questo senso la Chiesa dovrebbe essere principalmente il luogo di queste relazioni affidabili. E la prova dell’affidabilità la si vede dal potere che si ha contro il male. Infatti la cosa che teme di più il male è la comunione. Se tu vivi in comunione allora hai potere “sugli spiriti immondi”. Si comprende allora come mai la prima cosa che fa il male è far entrare in crisi la comunione. Senza questa affidabilità delle relazioni lui può spadroneggiare. Divisi siamo vinti, uniti siamo vincitori. Ecco perché la Chiesa deve sempre avere come primo obbiettivo la difesa della comunione. “E ordinò loro che, oltre al bastone, non prendessero nulla per il viaggio” Sarebbe da sprovveduto affrontare la vita senza un punto d’appoggio. Ognuno di noi non può solo fidarsi delle proprie convinzioni, dei propri ragionamenti, delle proprie emozioni. Ha bisogno, invece, di qualcosa che gli faccia da punto d’appoggio. Per un cristiano la Parola di Dio, la Tradizione, il Magistero non sono ornamenti, ma il bastone su cui poggiare la propria vita. Stiamo assistendo invece al dilagare di un cristianesimo intimistico tutto fatto di “io penso”, “io sento”. Questo tipo di approccio alla fine ci fa ritrovare fermi e molto spesso smarriti. Avere un punto oggettivo su cui poggiare la vita è una grazia, non un limite. 
</p>

<p>
<u>HomilyVoice-21</u> / PRIMA LETTURA / Voi invece vi siete accostati a Gesù, mediatore dell’alleanza nuova, e al sangue purificatore, che è più eloquente di quello di Abele. L’agiografo della Lettera agli Ebrei mette bene in luce la differenza non solo invisibile, ma anche visibile che regna tra l’Antica e la Nuova Alleanza. Nell’Antica Alleanza Dio si manifestava con tutta la sua divina onnipotenza, forza, trascendenza: Il terzo giorno, sul far del mattino, vi furono tuoni e lampi, una nube densa sul monte e un suono fortissimo di corno: tutto il popolo che era nell’accampamento fu scosso da tremore. Allora Mosè fece uscire il popolo dall’accampamento incontro a Dio. Essi stettero in piedi alle falde del monte. Il monte Sinai era tutto fumante, perché su di esso era sceso il Signore nel fuoco, e ne saliva il fumo come il fumo di una fornace: tutto il monte tremava molto. Il suono del corno diventava sempre più intenso: Mosè parlava e Dio gli rispondeva con una voce. Il Signore scese dunque sul monte Sinai, sulla vetta del monte, e il Signore chiamò Mosè sulla vetta del monte. Mosè salì. Il Signore disse a Mosè: «Scendi, scongiura il popolo di non irrompere verso il Signore per vedere, altrimenti ne cadrà una moltitudine! Anche i sacerdoti, che si avvicinano al Signore, si santifichino, altrimenti il Signore si avventerà contro di loro!». Mosè disse al Signore: «Il popolo non può salire al monte Sinai, perché tu stesso ci hai avvertito dicendo: “Delimita il monte e dichiaralo sacro”». Il Signore gli disse: «Va’, scendi, poi salirai tu e Aronne con te. Ma i sacerdoti e il popolo non si precipitino per salire verso il Signore, altrimenti egli si avventerà contro di loro!». Mosè scese verso il popolo e parlò loro (Es 19,16-25). Il Signore disse a Mosè: «Sali verso il Signore tu e Aronne, Nadab e Abiu e settanta anziani d’Israele; voi vi prostrerete da lontano, solo Mosè si avvicinerà al Signore: gli altri non si avvicinino e il popolo non salga con lui». Mosè andò a riferire al popolo tutte le parole del Signore e tutte le norme. Tutto il popolo rispose a una sola voce dicendo: «Tutti i comandamenti che il Signore ha dato, noi li eseguiremo!». Mosè scrisse tutte le parole del Signore. Si alzò di buon mattino ed eresse un altare ai piedi del monte, con dodici stele per le dodici tribù d’Israele. Incaricò alcuni giovani tra gli Israeliti di offrire olocausti e di sacrificare giovenchi come sacrifici di comunione, per il Signore. Mosè prese la metà del sangue e la mise in tanti catini e ne versò l’altra metà sull’altare. Quindi prese il libro dell’alleanza e lo lesse alla presenza del popolo. Dissero: «Quanto ha detto il Signore, lo eseguiremo e vi presteremo ascolto». Mosè prese il sangue e ne asperse il popolo, dicendo: «Ecco il sangue dell’alleanza che il Signore ha concluso con voi sulla base di tutte queste parole!». Mosè salì con Aronne, Nadab, Abiu e i settanta anziani d’Israele. Essi videro il Dio d’Israele: sotto i suoi piedi vi era come un pavimento in lastre di zaffìro, limpido come il cielo. Contro i privilegiati degli Israeliti non stese la mano: essi videro Dio e poi mangiarono e bevvero. Il Signore disse a Mosè: «Sali verso di me sul monte e rimani lassù: io ti darò le tavole di pietra, la legge e i comandamenti che io ho scritto per istruirli». Mosè si mosse con Giosuè, suo aiutante, e Mosè salì sul monte di Dio. Agli anziani aveva detto: «Restate qui ad aspettarci, fin quando torneremo da voi; ecco, avete con voi Aronne e Cur: chiunque avrà una questione si rivolgerà a loro». Mosè salì dunque sul monte e la nube coprì il monte. La gloria del Signore venne a dimorare sul monte Sinai e la nube lo coprì per sei giorni. Al settimo giorno il Signore chiamò Mosè dalla nube. La gloria del Signore appariva agli occhi degli Israeliti come fuoco divorante sulla cima della montagna. Mosè entrò dunque in mezzo alla nube e salì sul monte. Mosè rimase sul monte quaranta giorni e quaranta notti (Es 24,1-18). Nulla di tutto questo spettacolo terrificante si rivela nella profezia che annuncia la Nuova Alleanza: Ecco, verranno giorni – oracolo del Signore –, nei quali con la casa d’Israele e con la casa di Giuda concluderò un’alleanza nuova. Non sarà come l’alleanza che ho concluso con i loro padri, quando li presi per mano per farli uscire dalla terra d’Egitto, alleanza che essi hanno infranto, benché io fossi loro Signore. Oracolo del Signore. Questa sarà l’alleanza che concluderò con la casa d’Israele dopo quei giorni – oracolo del Signore –: porrò la mia legge dentro di loro, la scriverò sul loro cuore. Allora io sarò il loro Dio ed essi saranno il mio popolo. Non dovranno più istruirsi l’un l’altro, dicendo: “Conoscete il Signore”, perché tutti mi conosceranno, dal più piccolo al più grande – oracolo del Signore –, poiché io perdonerò la loro iniquità e non ricorderò più il loro peccato» (Ger 31,31-34). Nella Nuova Alleanza dal Dio visibilmente Onnipotente si passa al Dio invisibilmente Onnipotente, perché si passa al Dio Crocifisso. / LEGGIAMO Eb 12,18-19.21-24 / Voi infatti non vi siete avvicinati a qualcosa di tangibile né a un fuoco ardente né a oscurità, tenebra e tempesta, né a squillo di tromba e a suono di parole, mentre quelli che lo udivano scongiuravano Dio di non rivolgere più a loro la parola. Lo spettacolo, in realtà, era così terrificante che Mosè disse: Ho paura e tremo. Voi invece vi siete accostati al monte Sion, alla città del Dio vivente, alla Gerusalemme celeste e a migliaia di angeli, all’adunanza festosa e all’assemblea dei primogeniti i cui nomi sono scritti nei cieli, al Dio giudice di tutti e agli spiriti dei giusti resi perfetti, a Gesù, mediatore dell’alleanza nuova, e al sangue purificatore, che è più eloquente di quello di Abele. Ecco l’onnipotenza invisibile così come si manifesta nella Nuova Alleanza: Quando venne l’ora, prese posto a tavola e gli apostoli con lui, e disse loro: «Ho tanto desiderato mangiare questa Pasqua con voi, prima della mia passione, perché io vi dico: non la mangerò più, finché essa non si compia nel regno di Dio». E, ricevuto un calice, rese grazie e disse: «Prendetelo e fatelo passare tra voi, perché io vi dico: da questo momento non berrò più del frutto della vite, finché non verrà il regno di Dio». Poi prese il pane, rese grazie, lo spezzò e lo diede loro dicendo: «Questo è il mio corpo, che è dato per voi; fate questo in memoria di me». E, dopo aver cenato, fece lo stesso con il calice dicendo: «Questo calice è la nuova alleanza nel mio sangue, che è versato per voi» (Lc 22,14-20). Uscì e andò, come al solito, al monte degli Ulivi; anche i discepoli lo seguirono. Giunto sul luogo, disse loro: «Pregate, per non entrare in tentazione». Poi si allontanò da loro circa un tiro di sasso, cadde in ginocchio e pregava dicendo: «Padre, se vuoi, allontana da me questo calice! Tuttavia non sia fatta la mia, ma la tua volontà». Gli apparve allora un angelo dal cielo per confortarlo. Entrato nella lotta, pregava più intensamente, e il suo sudore diventò come gocce di sangue che cadono a terra. Poi, rialzatosi dalla preghiera, andò dai discepoli e li trovò che dormivano per la tristezza. E disse loro: «Perché dormite? Alzatevi e pregate, per non entrare in tentazione» (Lc 22,39-48). Quando giunsero sul luogo chiamato Cranio, vi crocifissero lui e i malfattori, uno a destra e l’altro a sinistra. Gesù diceva: «Padre, perdona loro perché non sanno quello che fanno». Poi dividendo le sue vesti, le tirarono a sorte. Il popolo stava a vedere; i capi invece lo deridevano dicendo: «Ha salvato altri! Salvi se stesso, se è lui il Cristo di Dio, l’eletto». Anche i soldati lo deridevano, gli si accostavano per porgergli dell’aceto e dicevano: «Se tu sei il re dei Giudei, salva te stesso». Sopra di lui c’era anche una scritta: «Costui è il re dei Giudei». Uno dei malfattori appesi alla croce lo insultava: «Non sei tu il Cristo? Salva te stesso e noi!». L’altro invece lo rimproverava dicendo: «Non hai alcun timore di Dio, tu che sei condannato alla stessa pena? Noi, giustamente, perché riceviamo quello che abbiamo meritato per le nostre azioni; egli invece non ha fatto nulla di male». E disse: «Gesù, ricòrdati di me quando entrerai nel tuo regno». Gli rispose: «In verità io ti dico: oggi con me sarai nel paradiso». Era già verso mezzogiorno e si fece buio su tutta la terra fino alle tre del pomeriggio, perché il sole si era eclissato. Il velo del tempio si squarciò a metà. Gesù, gridando a gran voce, disse: «Padre, nelle tue mani consegno il mio spirito». Detto questo, spirò. Visto ciò che era accaduto, il centurione dava gloria a Dio dicendo: «Veramente quest’uomo era giusto». Così pure tutta la folla che era venuta a vedere questo spettacolo, ripensando a quanto era accaduto, se ne tornava battendosi il petto. Tutti i suoi conoscenti, e le donne che lo avevano seguito fin dalla Galilea, stavano da lontano a guardare tutto questo (Lc 23,33-49). Cristo Crocifisso è il cuore della Nuova Alleanza. Se il Padre ha posto Cristo Crocifisso, il suo Figlio Unigenito, come il cuore della Nuova Alleanza, come suo cuore Lui dovrà sempre rimanere. Cristo Crocifisso è il cuore della Chiesa, perché la Chiesa lo faccia divenire il cuore del mondo. È tradimento della verità della Nuova Alleanza, della verità della Chiesa, della verità del mondo togliere Cristo Crocifisso come cuore di verità, luce, carità, vita eterna, giustizia, vera adorazione di Dio e al suo posto collocare l’idolo del pensiero dell’uomo. È Cristo Crocifisso il nuovo albero della vita per ogni uomo. Togliere Cristo Crocifisso dalla Chiesa e dal mondo è nutrire la Chiesa e il mondo con frutti di alberi che danno solo morte. Cristo Crocifisso è il cuore di ogni discepolo di Gesù. Spetta ad ogni singolo discepolo non permettere ad alcuno che lo privi di questo unico cuore che dona la vita eterna. / LETTURA DEL VANGELO / Ed essi, partiti, proclamarono che la gente si convertisse, scacciavano molti demòni, ungevano con olio molti infermi e li guarivano. La missione evangelizzatrice si vive sul modello di Cristo Gesù: dicendo e facendo, facendo e dicendo. Nel primo racconto, o Teòfilo, ho trattato di tutto quello che Gesù fece e insegnò dagli inizi fino al giorno in cui fu assunto in cielo, dopo aver dato disposizioni agli apostoli che si era scelti per mezzo dello Spirito Santo (At 1,1-2). Gesù fa e insegna. Ecco come l’Apostolo Pietro insegna e fa: Uomini d’Israele, ascoltate queste parole: Gesù di Nàzaret – uomo accreditato da Dio presso di voi per mezzo di miracoli, prodigi e segni, che Dio stesso fece tra voi per opera sua, come voi sapete bene –, consegnato a voi secondo il prestabilito disegno e la prescienza di Dio, voi, per mano di pagani, l’avete crocifisso e l’avete ucciso. Ora Dio lo ha risuscitato, liberandolo dai dolori della morte, perché non era possibile che questa lo tenesse in suo potere. Questo Gesù, Dio lo ha risuscitato e noi tutti ne siamo testimoni. Innalzato dunque alla destra di Dio e dopo aver ricevuto dal Padre lo Spirito Santo promesso, lo ha effuso, come voi stessi potete vedere e udire. Sappia dunque con certezza tutta la casa d’Israele che Dio ha costituito Signore e Cristo quel Gesù che voi avete crocifisso» (At 2,22-36). Pietro e Giovanni salivano al tempio per la preghiera delle tre del pomeriggio. Qui di solito veniva portato un uomo, storpio fin dalla nascita; lo ponevano ogni giorno presso la porta del tempio detta Bella, per chiedere l’elemosina a coloro che entravano nel tempio. Costui, vedendo Pietro e Giovanni che stavano per entrare nel tempio, li pregava per avere un’elemosina. Allora, fissando lo sguardo su di lui, Pietro insieme a Giovanni disse: «Guarda verso di noi». Ed egli si volse a guardarli, sperando di ricevere da loro qualche cosa. Pietro gli disse: «Non possiedo né argento né oro, ma quello che ho te lo do: nel nome di Gesù Cristo, il Nazareno, àlzati e cammina!». Lo prese per la mano destra e lo sollevò. Di colpo i suoi piedi e le caviglie si rinvigorirono e, balzato in piedi, si mise a camminare; ed entrò con loro nel tempio camminando, saltando e lodando Dio. Tutto il popolo lo vide camminare e lodare Dio e riconoscevano che era colui che sedeva a chiedere l’elemosina alla porta Bella del tempio, e furono ricolmi di meraviglia e stupore per quello che gli era accaduto (At 3,1-10). Dire e fare, fare e dire sono essenza della missione apostolica. Ecco come l’Apostolo Paolo sintetizza la sua missione tra le genti: Fratelli miei, sono anch’io convinto, per quel che vi riguarda, che voi pure siete pieni di bontà, colmi di ogni conoscenza e capaci di correggervi l’un l’altro. Tuttavia, su alcuni punti, vi ho scritto con un po’ di audacia, come per ricordarvi quello che già sapete, a motivo della grazia che mi è stata data da Dio per essere ministro di Cristo Gesù tra le genti, adempiendo il sacro ministero di annunciare il vangelo di Dio perché le genti divengano un’offerta gradita, santificata dallo Spirito Santo. Questo dunque è il mio vanto in Gesù Cristo nelle cose che riguardano Dio. Non oserei infatti dire nulla se non di quello che Cristo ha operato per mezzo mio per condurre le genti all’obbedienza, con parole e opere, con la potenza di segni e di prodigi, con la forza dello Spirito. Così da Gerusalemme e in tutte le direzioni fino all’Illiria, ho portato a termine la predicazione del vangelo di Cristo (Rm 15,14-19). La missione è perfetta quando è vissuta in potenza di parole e di opere. Non di parole soltanto. Non di opere soltanto. Ma potenza di parole e di opere. / LEGGIAMO IL TESTO DI Mc 6,7-13 / Chiamò a sé i Dodici e prese a mandarli a due a due e dava loro potere sugli spiriti impuri. E ordinò loro di non prendere per il viaggio nient’altro che un bastone: né pane, né sacca, né denaro nella cintura; ma di calzare sandali e di non portare due tuniche. E diceva loro: «Dovunque entriate in una casa, rimanetevi finché non sarete partiti di lì. Se in qualche luogo non vi accogliessero e non vi ascoltassero, andatevene e scuotete la polvere sotto i vostri piedi come testimonianza per loro». Ed essi, partiti, proclamarono che la gente si convertisse, scacciavano molti demòni, ungevano con olio molti infermi e li guarivano. Come nel Padre le opere sono il frutto della sua Parola onnipotente e creatrice, come in Cristo Gesù le opere sono il frutto della sua Parola onnipotente e creatrice, così anche nell’Apostolo del Signore le opere devono essere il frutto della sua Parola onnipotente e creatrice. Come la Parola di Cristo Gesù è onnipotente e creatrice perché Cristo non solo è dal Padre, ma anche con il Padre è una cosa sola, così anche la Parola dell’Apostolo di Cristo Gesù è Parola onnipotente e creatrice non solo perché l’Apostolo è da Cristo Gesù, ma anche perché l’Apostolo è chiamato ad essere una cosa sola con Cristo Gesù. Allora i Giudei gli si fecero attorno e gli dicevano: «Fino a quando ci terrai nell’incertezza? Se tu sei il Cristo, dillo a noi apertamente». Gesù rispose loro: «Ve l’ho detto, e non credete; le opere che io compio nel nome del Padre mio, queste danno testimonianza di me. Ma voi non credete perché non fate parte delle mie pecore. Le mie pecore ascoltano la mia voce e io le conosco ed esse mi seguono. Io do loro la vita eterna e non andranno perdute in eterno e nessuno le strapperà dalla mia mano. Il Padre mio, che me le ha date, è più grande di tutti e nessuno può strapparle dalla mano del Padre. Io e il Padre siamo una cosa sola». Di nuovo i Giudei raccolsero delle pietre per lapidarlo. Gesù disse loro: «Vi ho fatto vedere molte opere buone da parte del Padre: per quale di esse volete lapidarmi?». Gli risposero i Giudei: «Non ti lapidiamo per un’opera buona, ma per una bestemmia: perché tu, che sei uomo, ti fai Dio». Disse loro Gesù: «Non è forse scritto nella vostra Legge: Io ho detto: voi siete dèi? Ora, se essa ha chiamato dèi coloro ai quali fu rivolta la parola di Dio – e la Scrittura non può essere annullata –, a colui che il Padre ha consacrato e mandato nel mondo voi dite: “Tu bestemmi”, perché ho detto: “Sono Figlio di Dio”? Se non compio le opere del Padre mio, non credetemi; ma se le compio, anche se non credete a me, credete alle opere, perché sappiate e conosciate che il Padre è in me, e io nel Padre». Allora cercarono nuovamente di catturarlo, ma egli sfuggì dalle loro mani (Gv 10,24-39). Ma qual è la prima opera che l’Apostolo deve compiere per attestare che lui è da Cristo Gesù e con Cristo Gesù è una cosa sola? Questa opera è la sua perfetta esemplarità. Ritengo infatti che Dio abbia messo noi, gli apostoli, all’ultimo posto, come condannati a morte, poiché siamo dati in spettacolo al mondo, agli angeli e agli uomini. Noi stolti a causa di Cristo, voi sapienti in Cristo; noi deboli, voi forti; voi onorati, noi disprezzati. Fino a questo momento soffriamo la fame, la sete, la nudità, veniamo percossi, andiamo vagando di luogo in luogo, ci affatichiamo lavorando con le nostre mani. Insultati, benediciamo; perseguitati, sopportiamo; calunniati, confortiamo; siamo diventati come la spazzatura del mondo, il rifiuto di tutti, fino ad oggi (1Cor 4,9-13). Noi però abbiamo questo tesoro in vasi di creta, affinché appaia che questa straordinaria potenza appartiene a Dio, e non viene da noi. In tutto, infatti, siamo tribolati, ma non schiacciati; siamo sconvolti, ma non disperati; perseguitati, ma non abbandonati; colpiti, ma non uccisi, portando sempre e dovunque nel nostro corpo la morte di Gesù, perché anche la vita di Gesù si manifesti nel nostro corpo. Sempre infatti, noi che siamo vivi, veniamo consegnati alla morte a causa di Gesù, perché anche la vita di Gesù si manifesti nella nostra carne mortale. Cosicché in noi agisce la morte, in voi la vita (2Cor 4,7-12). Da parte nostra non diamo motivo di scandalo a nessuno, perché non venga criticato il nostro ministero; ma in ogni cosa ci presentiamo come ministri di Dio con molta fermezza: nelle tribolazioni, nelle necessità, nelle angosce, nelle percosse, nelle prigioni, nei tumulti, nelle fatiche, nelle veglie, nei digiuni; con purezza, con sapienza, con magnanimità, con benevolenza, con spirito di santità, con amore sincero, con parola di verità, con potenza di Dio; con le armi della giustizia a destra e a sinistra; nella gloria e nel disonore, nella cattiva e nella buona fama; come impostori, eppure siamo veritieri; come sconosciuti, eppure notissimi; come moribondi, e invece viviamo; come puniti, ma non uccisi; come afflitti, ma sempre lieti; come poveri, ma capaci di arricchire molti; come gente che non ha nulla e invece possediamo tutto! (2Cor 6,3-10). Nella perfetta conformazione a Cristo Signore, l’Apostolo e Cristo sono una cosa sola e la Parola agisce in lui con potenza allo stesso modo che agisce con Potenza in Cristo Signore. Qualcuno potrebbe obiettare: ma l’uomo è anche materia ed ha bisogno di materia. A questa obiezione si risponde che la missione è vissuta da tutto il corpo di Cristo. Agli Apostoli è stato dato il ministero della Parola e della preghiera. Ai Diaconi il ministero delle mense. Ad ogni altro membro del corpo di Cristo altri doni e altri carismi. Tutto il corpo rivela la straordinaria bellezza della missione di salvezza e di redenzione. La rivela quando ogni membro del corpo di Cristo obbedisce allo Spirito Santo, al suo carisma, alla sua missione, al suo ministero, alla volontà dello Spirito Santo su di lui. Chi dovesse privare anche un solo membro del corpo di Cristo dello Spirito Santo sotto la cui guida lui deve camminare, sappia che pecca contro la verità dello Spirito di Dio e attesta al mondo e alla Chiesa che Lui non è sotto conduzione dello Spirito. È proprio dello Spirito Santo riconoscere se stesso in ogni membro del corpo di Cristo. L’obbedienza allo Spirito di ogni discepolo di Gesù è la Legge che deve governare il corpo di Cristo, che è la sua Chiesa. Madre della Chiesa, aiuta ogni discepolo di Gesù per una obbedienza perfetta allo Spirito Santo. È in questa obbedienza che la Chiesa edifica se stessa nella verità e nella santità e diviene sacramento di salvezza, redenzione, vita per ogni altro uomo. Amen.  
</p>


<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
