<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> Domenica della V settimana di Pasqua.
</p>

<p>
<u>ANTIFONA</u> / Cantate al Signore un canto nuovo, perché ha compiuto meraviglie; agli occhi delle genti ha rivelato la sua giustizia. Alleluia. (Sal 97,1-2)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / Dio onnipotente ed eterno, porta a compimento in noi il mistero pasquale, perché quanti ti sei degnato di rinnovare nel Battesimo, con il tuo paterno aiuto portino frutti abbondanti e giungano alla gioia della vita eterna. Per il nostro Signore Gesù Cristo, tuo Figlio, che è Dio, e vive e regna con te, nell’unità dello Spirito Santo, per tutti i secoli dei secoli. ♦ O Dio, che ci hai inseriti in Cristo come tralci nella vite vera, confermaci nel tuo Spirito, perché, amandoci gli uni gli altri, diventiamo primizie di un’umanità nuova. Per il nostro Signore Gesù Cristo, tuo Figlio, che è Dio, e vive e regna con te, nell’unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Bàrnaba raccontò agli apostoli come durante il viaggio Paolo aveva visto il Signore</b> / Dagli Atti degli Apostoli (At 9,26-31) / In quei giorni, Saulo, venuto a Gerusalemme, cercava di unirsi ai discepoli, ma tutti avevano paura di lui, non credendo che fosse un discepolo. Allora Bàrnaba lo prese con sé, lo condusse dagli apostoli e raccontò loro come, durante il viaggio, aveva visto il Signore che gli aveva parlato e come in Damasco aveva predicato con coraggio nel nome di Gesù. Così egli poté stare con loro e andava e veniva in Gerusalemme, predicando apertamente nel nome del Signore. Parlava e discuteva con quelli di lingua greca; ma questi tentavano di ucciderlo. Quando vennero a saperlo, i fratelli lo condussero a Cesarèa e lo fecero partire per Tarso. La Chiesa era dunque in pace per tutta la Giudea, la Galilea e la Samarìa: si consolidava e camminava nel timore del Signore e, con il conforto dello Spirito Santo, cresceva di numero. / Parola di Dio
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Sal 21) <b>A te la mia lode, Signore, nella grande assemblea</b> / Scioglierò i miei voti davanti ai suoi fedeli. I poveri mangeranno e saranno saziati, loderanno il Signore quanti lo cercano; il vostro cuore viva per sempre! / Ricorderanno e torneranno al Signore tutti i confini della terra; davanti a te si prostreranno tutte le famiglie dei popoli. / A lui solo si prostreranno quanti dormono sotto terra, davanti a lui si curveranno quanti discendono nella polvere. / Ma io vivrò per lui, lo servirà la mia discendenza. Si parlerà del Signore alla generazione che viene; annunceranno la sua giustizia; al popolo che nascerà diranno: «Ecco l’opera del Signore!».
</p>

<p>
<u>LETTURA2</u> / <b>Questo è il suo comandamento: che crediamo e amiamo</b> / Dalla prima lettera di san Giovanni apostolo (1Gv 3,18-24) / Figlioli, non amiamo a parole né con la lingua, ma con i fatti e nella verità. In questo conosceremo che siamo dalla verità e davanti a lui rassicureremo il nostro cuore, qualunque cosa esso ci rimproveri. Dio è più grande del nostro cuore e conosce ogni cosa. Carissimi, se il nostro cuore non ci rimprovera nulla, abbiamo fiducia in Dio, e qualunque cosa chiediamo, la riceviamo da lui, perché osserviamo i suoi comandamenti e facciamo quello che gli è gradito. Questo è il suo comandamento: che crediamo nel nome del Figlio suo Gesù Cristo e ci amiamo gli uni gli altri, secondo il precetto che ci ha dato. Chi osserva i suoi comandamenti rimane in Dio e Dio in lui. In questo conosciamo che egli rimane in noi: dallo Spirito che ci ha dato. / Parola di Dio.
</p>

<p>
<u>ALLELUIA</u> / Alleluia, alleluia / Rimanete in me e io in voi, dice il Signore, chi rimane in me porta molto frutto. (Gv 15,4.5) / Alleluia.
</p>

<p>
<u>VANGELO</u> / <b>Chi rimane in me ed io in lui fa molto frutto</b> / Dal Vangelo secondo Giovanni (Gv 15,1-8) / In quel tempo, Gesù disse ai suoi discepoli: «Io sono la vite vera e il Padre mio è l’agricoltore. Ogni tralcio che in me non porta frutto, lo taglia, e ogni tralcio che porta frutto, lo pota perché porti più frutto. Voi siete già puri, a causa della parola che vi ho annunciato. Rimanete in me e io in voi. Come il tralcio non può portare frutto da se stesso se non rimane nella vite, così neanche voi se non rimanete in me. Io sono la vite, voi i tralci. Chi rimane in me, e io in lui, porta molto frutto, perché senza di me non potete far nulla. Chi non rimane in me viene gettato via come il tralcio e secca; poi lo raccolgono, lo gettano nel fuoco e lo bruciano. Se rimanete in me e le mie parole rimangono in voi, chiedete quello che volete e vi sarà fatto. In questo è glorificato il Padre mio: che portiate molto frutto e diventiate miei discepoli». / Parola del Signore.
</p>

<p>
<u>CREDO</u> / <a href="./MM/Credo.mp3"><img src="./MM/audiolh.png"></a> Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Il Signore ci assicura che qualunque cosa chiediamo al Padre, egli ce la concederà; con fiducia rivolgiamo a lui le nostre invocazioni. Preghiamo insieme e diciamo: <b>Padre, sia fatta la tua volontà.</b> / Perché la Chiesa, sull'esempio della prima comunità cristiana, sia sempre aperta ad accogliere la novità dello Spirito, superando ogni diffidenza e paura, preghiamo. / Perché tutti i cristiani riconoscano di essere testimoni del Vangelo e siano sempre animati dalla forza dello Spirito Santo che ci viene continuamente donato, preghiamo. / Per tutti coloro che sono provati da situazioni di dolore, di malattia, di divisioni familiari, perché possano sentire sempre che rimangono uniti a Cristo, come i tralci alla vite, preghiamo. / Perché tutti noi in questo tempo pasquale gustiamo la gioia di essere figli di Dio, e la comunichiamo agli altri attraverso atteggiamenti di serenità e di sguardo positivo sul mondo, preghiamo. / Padre, nella tua volontà è la nostra pace. Tu, che ci hai fatto la grazia di diventare tuoi discepoli, fa' che, rimanendo uniti a te, possiamo portare molto frutto a lode della tua gloria. Per Cristo nostro Signore.
</p>

<p>
<u>OFFERTORIO</u> / O Dio, che nella comunione mirabile a questo sacrificio ci hai resi partecipi della tua natura divina, dona a noi, che abbiamo conosciuto la tua verità, di testimoniarla con una degna condotta di vita. Per Cristo nostro Signore.
</p>

<p>
<u>PREFAZIO</u> / <b>Cristo Agnello e sacerdote</b> / È veramente cosa buona e giusta, nostro dovere e fonte di salvezza, proclamare sempre la tua gloria, o Signore, e soprattutto esaltarti in questo tempo nel quale Cristo, nostra Pasqua, si è immolato. Offrendo il suo corpo sulla croce, diede compimento ai sacrifici antichi e, donandosi per la nostra redenzione, divenne altare, Agnello e sacerdote. Per questo mistero, nella pienezza della gioia pasquale, l’umanità esulta su tutta la terra e le schiere degli angeli e dei santi cantano senza fine l’inno della tua gloria: <a href="./MM/Sanctus.mp3"><img src="./MM/audiolh.png"></a> Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<img src="./MM/ComunioneSpirituale.jpg">
</p>

<p>
<u>COMMUNIO</u> / «Io sono la vite vera e voi i tralci», dice il Signore. «Chi rimane in me e io in lui, porta molto frutto». Alleluia. (Gv 15,1.5)
</p>

<p>
<u>GRATIAS</u> / Assisti con bontà il tuo popolo, o Signore, e poiché lo hai colmato della grazia di questi santi misteri, donagli di passare dalla nativa fragilità umana alla vita nuova nel Cristo risorto. Egli vive e regna nei secoli dei secoli. / Benedizione solenne / Dio, che nella risurrezione del suo Figlio unigenito ci ha donato la grazia della redenzione e ha fatto di noi i suoi figli, vi dia la gioia della sua benedizione. R. Amen. / Il Redentore, che ci ha donato la libertà senza fine, vi renda partecipi dell’eredità eterna. R. Amen. / E voi, che per la fede in Cristo siete risorti nel Battesimo, possiate crescere in santità di vita per incontrarlo un giorno nella patria del cielo. R. Amen. / E la benedizione di Dio onnipotente, Padre e Figlio e Spirito Santo, discenda su di voi e con voi rimanga sempre. R. Amen.
</p>

<h3>LECTIO</h3>

<p>
<u>EVANGELIZO-21</u> / Santa Gertrude di Helfta (1256-1301) monaca benedettina / Esercizi IV, SC 127 / "In questo è glorificato il Padre mio: che portiate molto frutto" (Gv 15,8) / Supplico la tua immensa misericordia, Padre onnipotente, misericordioso, clemente, buono, compassionevole, che vinci la malizia con la bontà (cfr Gio 2,13), per me, ramoscello secco (cfr Ct 2,12 LXXX), che non ho approfittato, ahimè! del tempo della potatura, quando mi piantavi in questa santa religione, ma che ho passato in totale sterilità tutto il tempo della vita; ti supplico, in nome di questa bontà che in te è innata, in nome della tua carissima Madre, nostra gloriosissima patrona la Vergine Maria (...): degnati dirigere oggi su di me il tuo sguardo di misericordia e carità, affinché prenda la mia forza in te e rinverdisca, e santificato nella verità rifiorisca. Dammi d'avere il vero culto della santa religione, d'essere veramente fedele ai doveri della vita spirituale; e per te che mi ami, porti frutti di ogni virtù e di ogni santità, affinché al momento della vendemmia, voglio dire, nel giorno della mia morte, comparendo davanti a te, sia trovato nella piena maturità e la pienezza di tutta la perfezione religiosa. Amen.
</p>

<p>
<u>DiBruno-21</u> / Io sono la vite vera e il Padre mio è l’agricoltore (Gv 15,1-8) / Nuovo Testamento, nuova verità, nuova vita. Israele, vigna piantata dal Signore, ha deluso le attese del suo Dio: “Voglio cantare per il mio diletto il mio cantico d’amore per la sua vigna. Il mio diletto possedeva una vigna sopra un fertile colle. Egli l’aveva dissodata e sgombrata dai sassi e vi aveva piantato viti pregiate; in mezzo vi aveva costruito una torre e scavato anche un tino. Egli aspettò che producesse uva; essa produsse, invece, acini acerbi. E ora, abitanti di Gerusalemme e uomini di Giuda, siate voi giudici fra me e la mia vigna. Che cosa dovevo fare ancora alla mia vigna che io non abbia fatto? Perché, mentre attendevo che producesse uva, essa ha prodotto acini acerbi? Ora voglio farvi conoscere ciò che sto per fare alla mia vigna: toglierò la sua siepe e si trasformerà in pascolo; demolirò il suo muro di cinta e verrà calpestata. La renderò un deserto, non sarà potata né vangata e vi cresceranno rovi e pruni; alle nubi comanderò di non mandarvi la pioggia. Ebbene, la vigna del Signore degli eserciti è la casa d’Israele; gli abitanti di Giuda sono la sua piantagione preferita. Egli si aspettava giustizia ed ecco spargimento di sangue, attendeva rettitudine ed ecco grida di oppressi” (Is 5,1-7). L’ostinazione nel non voler produrre frutti di giustizia, fece sì che la vigna fosse abbandonata a se stessa. Fu la rovina, la devastazione, la distruzione. Il Salmista vede l’abbandono della vigna a se stessa e implora il Signore perché intervenga: “Hai sradicato una vite dall’Egitto, hai scacciato le genti e l’hai trapiantata. Le hai preparato il terreno, hai affondato le sue radici ed essa ha riempito la terra. La sua ombra copriva le montagne e i suoi rami i cedri più alti. Ha esteso i suoi tralci fino al mare, arrivavano al fiume i suoi germogli. Perché hai aperto brecce nella sua cinta e ne fa vendemmia ogni passante? La devasta il cinghiale del bosco e vi pascolano le bestie della campagna. Dio degli eserciti, ritorna! Guarda dal cielo e vedi e visita questa vigna, proteggi quello che la tua destra ha piantato, il figlio dell’uomo che per te hai reso forte. È stata data alle fiamme, è stata recisa: essi periranno alla minaccia del tuo volto. Sia la tua mano sull’uomo della tua destra, sul figlio dell’uomo che per te hai reso forte. Da te mai più ci allontaneremo, facci rivivere e noi invocheremo il tuo nome. Signore, Dio degli eserciti, fa’ che ritorniamo, fa’ splendere il tuo volto e noi saremo salvi” (Sal 80 (79) 1-20). Nel Nuovo Testamento questo mai più avverrà. Non esiste più una vigna. Esiste solo una sola vite vera: Cristo Gesù, il quale in eterno mai deluderà il Signore, mai dal suo Dio sarà abbandonato. Di questa vite vera, il Padre è l’agricoltore. Lui taglia i tralci che non producono, perché siano gettati nel fuoco. Pota i tralci che danno frutto, perché diano molto più frutto. È verità sempre da predicare, annunziare, gridare alla Chiesa e al mondo. Il Padre è il solo custode della vite. Lui sempre interviene secondo il mistero della sua volontà e si prende cura della vite vera. / In quel tempo, Gesù disse ai suoi discepoli: «Io sono la vite vera e il Padre mio è l’agricoltore. Ogni tralcio che in me non porta frutto, lo taglia, e ogni tralcio che porta frutto, lo pota perché porti più frutto. Voi siete già puri, a causa della parola che vi ho annunciato. Rimanete in me e io in voi. Come il tralcio non può portare frutto da se stesso se non rimane nella vite, così neanche voi se non rimanete in me. Io sono la vite, voi i tralci. Chi rimane in me, e io in lui, porta molto frutto, perché senza di me non potete far nulla. Chi non rimane in me viene gettato via come il tralcio e secca; poi lo raccolgono, lo gettano nel fuoco e lo bruciano. Se rimanete in me e le mie parole rimangono in voi, chiedete quello che volete e vi sarà fatto. In questo è glorificato il Padre mio: che portiate molto frutto e diventiate miei discepoli». / È obbligo di ogni tralcio, a iniziare dagli Apostoli del Signore, lasciarsi sempre curare dal Padre, per opera dello Spirito Santo. Man mano che il Padre cura gli Apostoli, essi devono aiutare il Padre perché curi ogni altro tralcio. Lo aiuteranno attraverso la loro Parola che sempre dovrà essere Parola di Cristo Gesù e il loro esempio che dovrà essere purissima, universale, ininterrotta obbedienza a Cristo Signore, alla Parola, allo Spirito Santo, al Padre celeste. Ogni Apostolo è obbligato ad aiutare il Padre. / Madre della Redenzione, Angeli, Santi, fateci veri tralci della vera vite che è Cristo. 
</p>

<p>
<u>Silvestrini-21</u> / Chi rimane in me fa molto frutto... L'invito di Gesù di rimanere in Lui è forte. Ci riguarda e ci impegna da sùbito. Non possiamo nasconderci, il suo appello diventa impegno serio per la nostra vita. Gesù spesso ci scuote. Chiede la conversione. Ha compiuto molti miracoli nella sua vita terrena, ha dato aiuto a molte persone e già questo ci è di aiuto e di conforto. Il suo esempio diventa un modello. Abbiamo concretamente l'esempio di cosa significhi credere in Lui, avere lo stesso suo atteggiamento di attenzione per chi soffre, di misericordia per chi sbaglia, di delicatezza per chi si trova in difficoltà. Gesù ha concretamente realizzato quello che ha sempre annunciato con la sua parola, che è Parola di vita eterna. Nei Vangeli, abbiamo già l'esempio di cosa significhi essere discepoli di Gesù. È vero, Egli non ha mai nascosto le difficoltà di questo impegno! Nella nostra vita, questo lo sperimentiamo ogni giorno. Nella sua Parola non abbiamo solo un esempio, però. Gesù ci fornisce anche gli strumenti per poter vivere concretamente questo annuncio di salvezza. Il frutto della vite è opera della forza della linfa che scorre nei suoi tralci. È questa la forza alla quale possiamo attingere per superare proprio questi momenti di difficoltà. Gesù stesso è la fonte per l'opera di conversione. Approfittiamone, subito. Non lasciamo marcire l'uva sui tralci; è questo l'invito vero di Gesù: non guardare alle nostre sole forze ma rivolgerci a Lui con fiducia e speranza. È il suo modo di insegnare! Sempre ci indica come realizzare quelle verità che ci insegna! Rimanere in Cristo significa proprio questo: rivolgersi a Lui per chiedere a Lui la forza e la grazia finché nella nostra vita si compia quella promessa di amore che la sua Parola contiene.
</p>

<p>
<u>LOYOLA-21</u> / In apparenza, tagliare e potare sono la stessa cosa. Il taglio è una ferita, uno di quei traumi della vita che sembrano essere insopportabili, oppure, a volte, la sensazione di essere in un vicolo cieco, di non sapere più il perchè si sta mettendo un piede di fronte all’altro. La realtà mette questo tipo di situazioni davanti a tutti. E allora, come fare a capire se sono stato tagliato o potato? Paradossalmente, la scelta è nostra, una scelta che abbiamo a disposizione soltanto perché un uomo, un dio, ha deciso che ci amava abbastanza per offrirci di essere liberi. La scelta è questa: possiamo rassegnarci a vivere monchi, o possiamo lasciare che quella ferita diventi il luogo da cui cresce ancora più vita. Ma come possiamo partire dalla ferita, dal dolore, per creare qualcosa di vitale? Rimanendo sotto il suo sguardo, riscaldandosi con il suo amore incrollabile, saldo, che supera la morte. Ritornando a dissetarci con le sue parole, che non sono altro che parole di un amico, di un fratello che quei tuoi stessi dolori li ha provati tutti, che le ferite le ha ancora in corpo, che sa cosa provi, e vuole solo starti accanto, aiutarti a rifiorire. Vuole rimanere con te. / In quale occasione ho sentito la sua vicinanza nei momenti più bui? Cosa devo potare nella mia vita per poter rifiorire? Cosa significa per me rimanere in lui? Come pratico il mio rimanere? (Gloria Ruvolo)
</p>

<p>
<u>FEGF1</u> / Il gaudio della beatitudine eterna, di San Pier Damiani nel undicesimo secolo / Il tuo spirito si innalzi verso i promessi premi della patria in modo che con l’ascesa possa superare le aspre difficoltà che si incontrano lungo il cammino. Quando si ha per traguardo un mucchietto di oro scintillante, la fatica del viaggio è più leggera. Si corre nello stadio con entusiasmo quando il premio in vista è una corona. Considera quanto sarà felice colui che sarà ammesso al convito nuziale in compagnia degli eletti. Là ognuno è colmo di gaudio perché non c’è preoccupazione di futura avversità; là l’anima gode serenamente la luce infinita e gioisce ineffabilmente dei premi dei suoi concittadini. Là gli eletti, assetati, bevono alla fonte della vita e bevendo hanno sete perché l’avidità non genera tormento, né la sazietà infastidisce. Dell’eterna presenza del Creatore traggono tutta la loro beatitudine, la floridezza della perenne giovinezza, la grazia della bellezza, il vigore, che mai viene meno, della salute. Da quella fonte di eternità attingono la vita eterna, la gioia ineffabile e, quel che più conta, la somiglianza con lo stesso Creatore. Così infatti afferma l’evangelista Giovanni; “Quando egli si sarà manifestato, noi saremo simili a lui, perché lo vedremo come egli è” (1 Gv 3, 2). Perciò: “la morte è stata ingoiata per la vittoria” (1 Co 15, 54; Is 25, 8) e ogni corruzione della natura umana è stata vinta.
</p>

<p>
<u>FEGF2</u> / PER PRIMO IL SIGNORE CI HA AMATI, di Guglielmo di St. Thierry al XII secolo /   Tu solo sei veramente il Signore: il tuo dominio su di noi è la nostra salvezza e servire te significa per noi essere da te salvati. E qual’é la tua salvezza, o Signore, al quale appartiene la salvezza e la benedizione sul tuo popolo, se non ottenere da te di amarti ed essere da te amati? Perciò, Signore, hai voluto che il figlio della tua destra e l’uomo che per te hai reso forte, fosse chiamato Gesù, cioè Salvatore, infatti è lui che “salverà il suo popolo dai suoi peccati” (Mt 1, 21) e “in nessun altro c’è salvezza” (At 4, 12). Egli ci ha insegnato ad amarlo, quando per primo ci ha amati fino alla morte di croce, incitandoci con l'amore e la predilezione ad amare lui, che per primo ci ha amati fino alla fine. Proprio così: ci ha amati per primo, perché noi ti amassimo; non che tu avessi bisogno del nostro amore, ma perché noi non potevamo essere ciò per cui ci hai creati se non amandoti. Per questo aveva già parlato nei tempi antichi molte volte e in diversi modi ai padri per mezzo dei profeti; ultimamente, in questi giorni, ha parlato a noi per mezzo del Figlio” (Eb 5, 2), del tuo Verbo, dal quale “furono fatti i cieli, dal soffio della sua bocca ogni loro schiera” (Sal 32, 6). Il tuo parlare per mezzo del Figlio altro non fu che porre alla luce del sole, ossia manifestare chiaramente quanto e come ci hai amati, tu che non hai risparmiato il tuo Figlio, ma lo hai dato per tutti noi, ed egli pure ci ha amati e ha dato se stesso per noi (cfr Rm 8, 32; Ef 5, 2).
</p>

<p>
<u>Roberto Pasolini</u> / Più frutto / Non solo dietro, come le pecore fanno col pastore, ma anche dentro, come sono i tralci nei confronti della vite. In questo modo la liturgia del buon pastore di domenica scorsa si approfondisce, attraverso l’allegoria della «vera vite» (Gv 15,1), che utilizza per parlare ai suoi discepoli il Maestro Gesù, giunto ormai alle porte della sua imminente passione. È un’immagine splendida, potente e semplice, che ci fa riflettere su quanto grande sia il legame con cui Dio ha voluto unire la sua vita alla nostra. Se è vero che l’amore di Dio, con cui siamo stati creati e poi anche salvati, è un formidabile legame che strappa la nostra esistenza da qualsiasi paura, ci sono alcune radicali conseguenze che dobbiamo saper riconoscere e provare ad accettare: «Ogni tralcio che in me non porta frutto (il Padre mio) lo taglia» (Gv 15,2). I tagli della vita, soprattutto quando sono improvvisi e violenti, fanno male. La nostra reazione, spesso, è altrettanto aggressiva e sconsiderata. Eppure, non avremmo sempre ragioni per lamentarci, dal momento che tante cose nella nostra vita – lo sappiamo – sono proprio rami secchi che, da tempo, non danno alcun frutto, binari morti che non ci conducono da nessuna parte. Ma non portare frutto significa non portare il bene. Il Signore Gesù ci propone una lettura molto seria della nostra storia, ricordandoci che esiste una provvidenza in base alla quale ciò che è sterile può – anzi, deve – essere tagliato, perché è già destinato a morire. Contro la nostra tendenza a non voler mai cambiare né buttare nulla, il vangelo ci incoraggia a non avere paura quando bisogna tirare una bella riga e fare i conti. Perché la nostra vita è, anche, la somma delle nostre azioni. «Ogni tralcio — continua Gesù — che porta frutto, (il Padre) lo pota perché porti più frutto» (Gv 15,2). Conosciamo questa legge naturale: gli alberi, i capelli, molte cose si rafforzano proprio quando vengono tagliate. Eppure, se siamo noi gli oggetti di queste indispensabili falciature, perdiamo ogni sapienza e abbiamo l’unica sensazione di essere oggetto di dolorose aggressioni. In questi momenti smettiamo di pensarci come tralci innestati sulla vite di Dio, non ricordiamo più di essere discepoli chiamati a portare la croce dell’amore sulle spalle, ignoriamo che ogni missione – anche la nostra! – non può che compiersi attraverso le prove e le sofferenze. Il vangelo ci ricorda che nei momenti in cui ci sentiamo improvvisamente feriti e mutilati si potrebbe nascondere proprio la mano di Dio, sapiente «agricoltore» (15,1) che sa come condurre il suo terreno e i suoi alberi a portare il maggior e il miglior frutto possibile. Il senso di alcune sofferenze che viviamo non è dovuto al nostro peccato — neanche a quello altrui — ma semplicemente alla sapienza di Dio che sa come renderci fecondi nella logica dell’amore. Ma cosa fare quando ci sembra soltanto di soffrire e di venire privati di alcune possibilità? In realtà, niente, se non rimanere, senza muoversi e senza sfuggire alla fatica dell’ascolto. Il Signore Gesù è estremamente chiaro su questo punto: «Chi non rimane in me viene gettato via come il tralcio e secca; poi lo raccolgono, lo gettano nel fuoco e lo bruciano» (15,6). Di questo tragico destino, in cui sempre possiamo scivolare, non ci accorgiamo subito, ma solo dopo un po’, quando ci rendiamo conto di non riuscire più ad amare in modo concreto e fedele. Lapidarie le parole di san Giovanni: «Non amate a parole né con la lingua, ma con i fatti e nella verità» (1Gv 3,18). Se invece rimaniamo uniti a Dio, la linfa del suo Spirito scorre dentro di noi, diventiamo realmente suoi consanguinei e impariamo a fare scelte belle e coraggiose. Come Barnaba, che decide di accogliere Paolo mentre tutti hanno paura di lui a causa del suo passato e non sanno quanto la grazia di Dio lo ha potuto trasformare in una nuova creatura (cf. At 9,27). Eppure, è solo così che la Chiesa di ogni tempo e luogo resta «in pace» (9,31): quando rimaniamo uniti a Cristo e guardiamo le situazioni e le persone attraverso il suo sguardo di speranza, capace di scorgere sempre altro e oltre, perché «Dio è più grande del nostro cuore e conosce ogni cosa» (1Gv 3,20).
</p>

<p>
<u>Rosalba Manes</u> / Il circolo dell'amore / Se nel vangelo della scorsa domenica era assimilato a un cammino di sequela (cf. Gv 10,16), nel vangelo di oggi invece il discepolato appare come un’esperienza d’intimità e di appartenenza espressa dall’allegoria dei tralci, che sono i rami della vite. Nel suo lungo Discorso di Addio, Gesù ci ricorda che un discepolo non è solo uno che va dietro a lui ma uno che abita in lui, che fa di lui il luogo del suo domicilio, la sorgente da cui riceve vitalità: «Rimanete in me e io in voi. Come il tralcio non può portare frutto da se stesso se non rimane nella vite, così neanche voi se non rimanete in me» (Gv 15,4). La bellezza di un fenomeno naturale, come il processo di maturazione del grappolo d’uva, diventa per Gesù una porta d’ingresso per la contemplazione e la comprensione della verità dell’amore in cui vuole immettere i suoi discepoli di ieri e di tutti i tempi. Il creato, con la sua bellezza e i suoi dinamismi di crescita, è come un nartece, l’atrio del santuario dove si dispongono i sensi e il cuore alla celebrazione dei misteri che avviene più internamente. Gesù si fa conoscere ai suoi discepoli e a noi come la «vite» (Gv 15,1), un’allegoria che richiama la vigna, immagine con cui nei Profeti e nei Salmi si parla del popolo d’Israele che riceve dal Signore tutte le cure possibili per produrre l’uva di migliore qualità, ma che poi però tradisce le sue aspettative. Gesù dice di essere la vite «vera», la cui autenticità risiede nel fatto che il Padre suo è «l’agricoltore» (Gv 15,1). L’aggettivo «vero» in Giovanni, infatti, non dice tanto antitesi a qualcosa di «falso», ma specifica piuttosto la qualità di una relazione: la «verità» giovannea è una realtà esperienziale legata alla figliolanza di Gesù, la sua non-solitudine, la sua relazione di comunione intima con il Padre. Dopo aver parlato di vite, Gesù parla di «tralci» e del loro destino di fecondità: «Ogni tralcio che in me non porta frutto, lo taglia, e ogni tralcio che porta frutto, lo pota perché porti più frutto» (Gv 15,2). Il tralcio che non porta frutto viene tagliato, quello che porta frutto viene potato. Il Padre, in qualità di agricoltore, punta alla massima fioritura, il cui segreto sta nel «rimanere», verbo che nel IV Vangelo esprime un’alleanza fatta di intimità, reciprocità, mutua appartenenza. Il segreto della crescita del tralcio è il contatto vitale e dinamico con la vite. Allo stesso modo, la crescita del credente è legata alla qualità della sua relazione con Cristo. Se il legame con Cristo sperimenta una disconnessione, il discepolato si arena; se la relazione è coltivata, essa manifesta la sorprendente creatività e ricchezza del vivere di un discepolo. Questa comunione di amore con Cristo (e non il proprio saper fare!) è il vero motore dell’agire («senza di me non potete fare nulla», Gv 15,5) ed è anche la chiave che apre il cuore del Padre: «Se rimanete in me e le mie parole rimangono in voi, chiedete quello che volete e vi sarà fatto. In questo è glorificato il Padre mio: che portiate molto frutto e diventiate miei discepoli» (Gv 15,7). Permanere in un rapporto di immersione in Cristo e nella sua Parola, che permette di impregnarsi della sua mentalità di Figlio, scioglie il cuore del Padre tanto che «qualunque cosa chiediamo, la riceviamo da lui» (1Gv 3,22). La gloria del Padre risiede nella piena fioritura delle nostre vite e nel far fruttificare il nostro rapporto con lui in un discepolato gioioso, capace di manifestare la nostra relazione filiale con lui e di tessere relazioni fraterne con gli altri. Un esempio di questo discepolato fortemente innestato in Cristo e capace di comunione con gli altri ce lo offre Barnaba nella Prima Lettura, quando decide di investirsi per la fioritura di Paolo, facendosi garante dell’autenticità della sua vita nuova in Cristo e del suo carisma di predicazione: «Bàrnaba lo prese con sé, lo condusse dagli apostoli e raccontò loro come, durante il viaggio, aveva visto il Signore che gli aveva parlato e come in Damasco aveva predicato con coraggio nel nome di Gesù» (At 9,27). Se Barnaba non avesse garantito per Paolo presso gli apostoli, questi sarebbe rimasto un emarginato, un “caso strano” da cui difendersi. Il suo coinvolgimento a favore di Paolo ha manifestato la sua capacità di discernimento, ma anche la sua capacità di amare non «a parole né con la lingua ma con i fatti e nella verità» (1Gv 3,18). La carità fraterna di Barnaba ha permesso che questa pietra, dapprima scartata, di cui tutti avevano paura, Paolo, fosse la pietra d’angolo dell’evangelizzazione dei pagani. Così cresce la Chiesa: attraverso l’amore che i piccoli tralci traggono dalla vite e mettono in circolo generosamente tra loro.
</p>

<p>
<u>MichaelDavide Semeraro</u> / Il tuo nome è Conforto, alleluia! / Una delle cose di cui sentiamo un bisogno impellente nella nostra vita è il conforto. Una parola che rimanda a qualcosa di difficile da spiegare, ma che pure sembra essere indispensabile e insostituibile per non cedere, soprattutto nei momenti più difficili dell’esistenza. Ciascuno a suo modo – dal neonato che urla per manifestare i suoi bisogni al morente che non ha più parola e che si fa solo sguardo – impetra dagli altri un po’ di conforto. Esso è, in realtà, il modo per essere rassicurati di non rimanere isolati e di non essere abbandonati a se stessi. Nella prima lettura di questa domenica, che oramai volge verso la Pentecoste, assistiamo, nel giro di poche righe, a un passaggio che, se riguarda la vita dell’apostolo Paolo e degli altri credenti della comunità, tocca, in realtà, la vita di ciascuno di noi. Si passa da un primo sentimento che è quello della «paura di lui» (At 9,26), a un senso di «pace» che permette a tutti di camminare «nel timore del Signore» e «con il conforto dello Spirito Santo» (9,31). Mentre i giorni pasquali volgono alla pienezza della Pentecoste, ci viene ricordato come e quanto il dono dello Spirito è «conforto» a ogni senso di isolamento e a ogni percezione di abbandono. L’apostolo Giovanni non fa che confermare e, come sempre, approfondire ulteriormente questa rassicurazione interiore. Egli ci ricorda che, ben aldilà e persino nelle pieghe più profonde dei nostri vissuti, «davanti a lui rassicureremo il nostro cuore» (1Gv 3,19) e che «egli rimane in noi» (3,24) proprio attraverso il dono della presenza del suo Spirito, che continua a lavorare dentro di noi per smantellare le invenzioni mostruose della «paura» e darci il «conforto». Riceviamo in dono la possibilità di riscoprire continuamente un senso di appartenenza reciproca che ci dà pace ed è capace di seminare continuamente, non solo dentro di noi, ma anche attorno a noi. Ciò che permise finalmente a Paolo – così temuto – di «stare con loro» (At 9,28), permette a ciascuno di noi di farsi compagno di strada e di speranza per i propri fratelli. L’opera interiore dello Spirito di conforto non è altro che l’estensione e la continua attualizzazione, nella nostra concreta esistenza, del dono pasquale di Cristo Signore. Egli, mentre la passione si avvicinava e il tempo della separazione si faceva imminente, sembra non avere nessun altro desiderio se non quello di rinsaldare i legami: «Rimanete in me e io in voi». Per farci percepire questo desiderio, il Signore ricorre a un esempio: «Come il tralcio non può portare frutto da se stesso se non rimane nella vite, così neanche voi se non rimanete in me» (Gv 15,4). Pertanto il Signore Gesù non si accontenta di esprimere ancora una volta il suo desiderio di intimità e di comunione, ma chiarisce anche le condizioni perché questo possa realmente avvenire e durare: «Io sono la vite, voi i tralci. Chi rimane in me, e io in lui, porta molto frutto, perché senza di me non potete fare nulla» (Gv 15,5). Indubbiamente, questa parola riguarda il nostro modo di relazione a Cristo Signore, ma vale per tutte le nostre relazioni. Infatti, il primo passo è accettare la preminenza dell’altro dandogli quella precedenza che è capace di rifondare continuamente le alleanze, persino quelle smarrite e quelle tradite, per essere conforto gli uni per gli altri. Ciò non è possibile senza la disponibilità a un vero e, talora, duro confronto che può provare non poco… una vera pasqua interiore.
</p>

<p>
<u>HomilyVoice-21</u> / PRIMA LETTURA Allora Bàrnaba lo prese con sé, lo condusse dagli apostoli e raccontò loro come, durante il viaggio, aveva visto il Signore che gli aveva parlato e come in Damasco aveva predicato con coraggio nel nome di Gesù. Di Saulo i cristiani hanno paura. Sanno chi lui è: un persecutore, uno che vuole distruggere questa Via. Uno che ha nel cuore un solo desiderio: cancellare il nome di Cristo Gesù dalla mente e dal cuore di ogni suo seguace. Ha paura il sacerdote Anania. Questo viene rassicurato dallo stesso Signore: il Saulo di prima non esiste più. Dio si fa suo garante. C’era a Damasco un discepolo di nome Anania. Il Signore in una visione gli disse: «Anania!». Rispose: «Eccomi, Signore!». E il Signore a lui: «Su, va’ nella strada chiamata Diritta e cerca nella casa di Giuda un tale che ha nome Saulo, di Tarso; ecco, sta pregando e ha visto in visione un uomo, di nome Anania, venire a imporgli le mani perché recuperasse la vista». Rispose Anania: «Signore, riguardo a quest’uomo ho udito da molti quanto male ha fatto ai tuoi fedeli a Gerusalemme. Inoltre, qui egli ha l’autorizzazione dei capi dei sacerdoti di arrestare tutti quelli che invocano il tuo nome». Ma il Signore gli disse: «Va’, perché egli è lo strumento che ho scelto per me, affinché porti il mio nome dinanzi alle nazioni, ai re e ai figli d’Israele; e io gli mostrerò quanto dovrà soffrire per il mio nome». Allora Anania andò, entrò nella casa, gli impose le mani e disse: «Saulo, fratello, mi ha mandato a te il Signore, quel Gesù che ti è apparso sulla strada che percorrevi, perché tu riacquisti la vista e sia colmato di Spirito Santo». E subito gli caddero dagli occhi come delle squame e recuperò la vista. Si alzò e venne battezzato, poi prese cibo e le forze gli ritornarono” (At 9,10-18). Da Damasco Saulo si reca a Gerusalemme. Qui cerca di parlare con i discepoli di Gesù. Ma tutti hanno paura di lui. Questa volta non interviene il Signore a garantire. Chi garantisce per lui è Barnaba. Questi attesta chi è oggi Saulo: un vero discepolo del Signore. Anzi è più che un discepolo. È un esperto difensore di Cristo. Sappiamo che Saulo in difesa del Signore usa uno strumento infallibile: tutto l’Antico Testamento. Prima sui suoi occhi vi era un velo che gli impediva di entrare nel mistero racchiuso nelle sacre pagine. Ora quel velo è caduto e il mistero è chiaro ai suoi occhi, alla sua mente, al suo cuore. Ecco come lui parla di questo velo nella seconda Lettera ai Corinzi: Se il ministero della morte, inciso in lettere su pietre, fu avvolto di gloria al punto che i figli d’Israele non potevano fissare il volto di Mosè a causa dello splendore effimero del suo volto, quanto più sarà glorioso il ministero dello Spirito? Se già il ministero che porta alla condanna fu glorioso, molto di più abbonda di gloria il ministero che porta alla giustizia. Anzi, ciò che fu glorioso sotto quell’aspetto, non lo è più, a causa di questa gloria incomparabile. Se dunque ciò che era effimero fu glorioso, molto più lo sarà ciò che è duraturo. Forti di tale speranza, ci comportiamo con molta franchezza e non facciamo come Mosè che poneva un velo sul suo volto, perché i figli d’Israele non vedessero la fine di ciò che era solo effimero. Ma le loro menti furono indurite; infatti fino ad oggi quel medesimo velo rimane, non rimosso, quando si legge l’Antico Testamento, perché è in Cristo che esso viene eliminato. Fino ad oggi, quando si legge Mosè, un velo è steso sul loro cuore; ma quando vi sarà la conversione al Signore, il velo sarà tolto. Il Signore è lo Spirito e, dove c’è lo Spirito del Signore, c’è libertà. E noi tutti, a viso scoperto, riflettendo come in uno specchio la gloria del Signore, veniamo trasformati in quella medesima immagine, di gloria in gloria, secondo l’azione dello Spirito del Signore (2Cor 3,7-18). La forza della comunità cristiana risiede proprio in questa opera: divenire gli uni garanti della verità degli altri. Dio garantisce per Saulo. Barnaba garantisce per Saulo. Saulo viene accolto. Nessuno ha più paura di lui. LEGGIAMO At 9,26-31 Venuto a Gerusalemme, cercava di unirsi ai discepoli, ma tutti avevano paura di lui, non credendo che fosse un discepolo. Allora Bàrnaba lo prese con sé, lo condusse dagli apostoli e raccontò loro come, durante il viaggio, aveva visto il Signore che gli aveva parlato e come in Damasco aveva predicato con coraggio nel nome di Gesù. Così egli poté stare con loro e andava e veniva in Gerusalemme, predicando apertamente nel nome del Signore. Parlava e discuteva con quelli di lingua greca; ma questi tentavano di ucciderlo. Quando vennero a saperlo, i fratelli lo condussero a Cesarèa e lo fecero partire per Tarso. La Chiesa era dunque in pace per tutta la Giudea, la Galilea e la Samaria: si consolidava e camminava nel timore del Signore e, con il conforto dello Spirito Santo, cresceva di numero. Ma non basta garantire per l’altro perché la comunità viva bene. Ognuno deve custodire ogni suo fratello, proteggendolo sia dal male fisico che dal male morale. Il Signore non ha chiamato Saulo per farne fin da subito un martire. Lo ha chiamato perché fosse suo strumento eletto per portare il Vangelo tra le genti. Oggi l’Apostolo non può morire. Non deve morire. Alcuni fratelli, avendo saputo che alcune persone erano intenzionate ad ucciderlo, presero Saulo e lo allontanarono da Gerusalemme. È lo Spirito del Signore che muove i cuori perché la volontà del Padre si compia e non quella degli uomini. Per questo sempre dobbiamo chiedere allo Spirito Santo che muova ogni membro del corpo di Cristo perché sempre si compia la volontà del Padre. Questo però potrà avvenire con chi vive nello Spirito del Signore. Saulo è nello Spirito Santo e non si oppone al suo allontanamento da Gerusalemme. I discepoli che lo allontanano, lo fanno perché anche loro sono nello Spirito Santo. È lo Spirito la forza del corpo di Cristo. Ma per chi lo Spirito è forza? Per ogni membro che vive nel corpo di Cristo, non come tralcio secco, morto, ma come tralcio vivo. Se il tralcio secca o se esso è morto, lo Spirito Santo mai lo potrà vivificare. Se un tralcio è secco o è morto, non rimane inerte. Nel corpo di Cristo un tralcio secco o morto, si trasforma in strumento di male a servizio della falsità, della menzogna, del peccato, della morte degli altri membri del corpo di Cristo. Un tralcio secco o morto anziché essere a servizio della salvezza si pone a servizio della perdizione, perché è a servizio delle tenebre, dell’inganno, della menzogna, dell’idolatria, dell’immoralità. Anche nel corpo di Cristo o si è mossi dallo Spirito del Signore o si è condotti dallo spirito di Satana. Se le opere sono secondo la carne, sempre si è spinti e condotti dallo spirito di Satana. Se invece le opere sono frutto dello Spirito, sempre si è mossi e guidati dallo Spirito di Dio. Quando un membro del corpo di Cristo non sa né separare né distinguere la verità dalla falsità, le tenebre dalla luce, l’amore dall’odio, la giustizia dall’ingiustizia, è segno che è mosso dallo spirito di Satana. Lo Spirito del Signore è verità e dove opera lo Spirito Santo non vi è spazio per la confusione e per il non discernimento. Oggi lo spirito di Satana ha centuplicato la sua intelligenza. Sa come muovere i cuori che sono tralci secchi nel corpo di Cristo. Li fa parlare con parole senza alcuna verità. SECONDA LETTURA Questo è il suo comandamento: che crediamo nel nome del Figlio suo Gesù Cristo e ci amiamo gli uni gli altri, secondo il precetto che ci ha dato. Chi osserva i suoi comandamenti rimane in Dio e Dio in lui. In questo conosciamo che egli rimane in noi: dallo Spirito che ci ha dato. L’Apostolo Giovanni, sempre condotto, mosso, guidato dallo Spirito Santo, rivela ai discepoli di Gesù qual è il vero comandamento del Padre. Il Padre comanda la fede nel nome del Figlio suo Cristo Gesù. Con questa fede si entra nel mistero della salvezza. Come figli del mistero della salvezza siamo chiamati ad amarci gli uni gli altri. Non però dalla nostra volontà, ma secondo il comando che Cristo ci ha donato. Questa verità così è rivelata nel Capitolo III del Vangelo secondo Giovanni: “«In verità, in verità io ti dico, se uno non nasce dall’alto, non può vedere il regno di Dio». Gli disse Nicodèmo: «Come può nascere un uomo quando è vecchio? Può forse entrare una seconda volta nel grembo di sua madre e rinascere?». Rispose Gesù: «In verità, in verità io ti dico, se uno non nasce da acqua e Spirito, non può entrare nel regno di Dio. Quello che è nato dalla carne è carne, e quello che è nato dallo Spirito è spirito. Non meravigliarti se ti ho detto: dovete nascere dall’alto. Il vento soffia dove vuole e ne senti la voce, ma non sai da dove viene né dove va: così è chiunque è nato dallo Spirito». Gli replicò Nicodèmo: «Come può accadere questo?». Gli rispose Gesù: «Tu sei maestro d’Israele e non conosci queste cose? In verità, in verità io ti dico: noi parliamo di ciò che sappiamo e testimoniamo ciò che abbiamo veduto; ma voi non accogliete la nostra testimonianza. Se vi ho parlato di cose della terra e non credete, come crederete se vi parlerò di cose del cielo? Nessuno è mai salito al cielo, se non colui che è disceso dal cielo, il Figlio dell’uomo. E come Mosè innalzò il serpente nel deserto, così bisogna che sia innalzato il Figlio dell’uomo, perché chiunque crede in lui abbia la vita eterna. Dio infatti ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna. Dio, infatti, non ha mandato il Figlio nel mondo per condannare il mondo, ma perché il mondo sia salvato per mezzo di lui. Chi crede in lui non è condannato; ma chi non crede è già stato condannato, perché non ha creduto nel nome dell’unigenito Figlio di Dio (Gv 3,3-18). Ecco il comandamento del Padre: che si divenga con Cristo una sola cosa, divenendo con Lui un solo corpo, nascendo da acqua e da Spirito Santo. Come unico corpo di Cristo che ci amiamo gli uni gli altri secondo il comando di Cristo, imitando l’esempio che Lui ci ha lasciato. Se non si diviene un solo corpo con Cristo neanche si può amare secondo l’esempio che Cristo ci ha lasciato. Solo chi è corpo di Cristo, solo chi cresce come vero corpo di Cristo, può amare sul modello di Cristo, perché sempre condotto all’amore secondo verità dallo Spirito. LEGGIAMO 1Gv 3,18-24 Figlioli, non amiamo a parole né con la lingua, ma con i fatti e nella verità. In questo conosceremo che siamo dalla verità e davanti a lui rassicureremo il nostro cuore, qualunque cosa esso ci rimproveri. Dio è più grande del nostro cuore e conosce ogni cosa. Carissimi, se il nostro cuore non ci rimprovera nulla, abbiamo fiducia in Dio, e qualunque cosa chiediamo, la riceviamo da lui, perché osserviamo i suoi comandamenti e facciamo quello che gli è gradito. Questo è il suo comandamento: che crediamo nel nome del Figlio suo Gesù Cristo e ci amiamo gli uni gli altri, secondo il precetto che ci ha dato. Chi osserva i suoi comandamenti rimane in Dio e Dio in lui. In questo conosciamo che egli rimane in noi: dallo Spirito che ci ha dato. Perché è necessario essere vero corpo di Cristo per poter amare sul modello che Cristo ci ha lasciato? Perché solo il corpo di Cristo è mosso e guidato dallo Spirito di Cristo. Lo Spirito ci è stato donato perché diveniamo corpo di Cristo e perché continuiamo in mezzo ai nostri fratelli la missione di Cristo, che è purissimo amore nella verità e nella giustizia. Oggi tutto è dichiarato amore. Da cosa conosciamo che è un falso amore? Dal nostro non essere vero corpo di Cristo, dal non vivere noi come vero corpo di Cristo. Non viviamo come vero corpo di Cristo perché non siamo vero corpo di Cristo. Non siamo vero corpo di Cristo, perché lo Spirito Santo non può condurre la nostra vita. Siamo condotti dallo spirito di Satana. È questa oggi il grande fallimento cristiano: da mossi dallo Spirito di Dio ci stiamo lasciando muovere dallo spirito di Satana, spirito del male. Mossi dallo spirito di Satana, per essere credibili, dichiariamo male il bene e bene il male. Così agendo, stiamo chiamando bene ogni delitto. LETTURA DEL VANGELO Se rimanete in me e le mie parole rimangono in voi, chiedete quello che volete e vi sarà fatto. In questo è glorificato il Padre mio: che portiate molto frutto e diventiate miei discepoli. Gesù non ha mandato nel mondo i suoi Apostoli per predicare una morale nuova. Li ha mandati per creare l’uomo nuovo. Come si crea l’uomo nuovo? Facendolo vero discepolo di Gesù. Come si fa un vero discepolo di Gesù? Innestandolo in Cristo. Facendolo corpo del suo corpo, vita della sua vita, alito del suo alito, parola della sua parola. Se gli Apostoli non fanno veri discepoli di Gesù, la loro missione non è quella che è stata loro affidata. È una missione che è mossa dalla carne, non certo è una missione guidata dallo Spirito Santo, che è lo Spirito di Cristo. Lo Spirito di Cristo è dato agli Apostoli per formare il corpo di Cristo. Se il corpo di Cristo non è formato, essi non agiscono secondo lo Spirito di Cristo. Anche loro agiscono con lo spirito di Satana. Sempre ogni discepolo di Gesù deve ricordarsi qual è la volontà di Cristo e del Padre suo: essere veri discepoli di Gesù. Fare discepolo di Gesù ogni altro uomo. Ecco come questa volontà di Cristo Signore è stata da Lui manifestata agli uomini e al Padre suo: Gesù allora disse a quei Giudei che gli avevano creduto: «Se rimanete nella mia parola, siete davvero miei discepoli; conoscerete la verità e la verità vi farà liberi». Gli risposero: «Noi siamo discendenti di Abramo e non siamo mai stati schiavi di nessuno. Come puoi dire: “Diventerete liberi”?». Gesù rispose loro: «In verità, in verità io vi dico: chiunque commette il peccato è schiavo del peccato. Ora, lo schiavo non resta per sempre nella casa; il figlio vi resta per sempre. Se dunque il Figlio vi farà liberi, sarete liberi davvero (Gv 8,31-36). Io ho dato loro la tua parola e il mondo li ha odiati, perché essi non sono del mondo, come io non sono del mondo. Non prego che tu li tolga dal mondo, ma che tu li custodisca dal Maligno. Essi non sono del mondo, come io non sono del mondo. Consacrali nella verità. La tua parola è verità. Come tu hai mandato me nel mondo, anche io ho mandato loro nel mondo; per loro io consacro me stesso, perché siano anch’essi consacrati nella verità. Non prego solo per questi, ma anche per quelli che crederanno in me mediante la loro parola: perché tutti siano una sola cosa; come tu, Padre, sei in me e io in te, siano anch’essi in noi, perché il mondo creda che tu mi hai mandato. E la gloria che tu hai dato a me, io l’ho data a loro, perché siano una sola cosa come noi siamo una sola cosa. Io in loro e tu in me, perché siano perfetti nell’unità e il mondo conosca che tu mi hai mandato e che li hai amati come hai amato me (Gv 17,14-23). Ecco lo stesso comando così come è manifestato nel Vangelo secondo Matteo: Gesù si avvicinò e disse loro: «A me è stato dato ogni potere in cielo e sulla terra. Andate dunque e fate discepoli tutti i popoli, battezzandoli nel nome del Padre e del Figlio e dello Spirito Santo, insegnando loro a osservare tutto ciò che vi ho comandato. Ed ecco, io sono con voi tutti i giorni, fino alla fine del mondo» (Mt 28,18-20). Formare Cristo in ogni discepolo di Gesù era il lavoro quotidiano dell’Apostolo Paolo: “Vi do testimonianza che, se fosse stato possibile, vi sareste cavati anche gli occhi per darli a me. Sono dunque diventato vostro nemico dicendovi la verità? Costoro sono premurosi verso di voi, ma non onestamente; vogliono invece tagliarvi fuori, perché vi interessiate di loro. È bello invece essere circondati di premure nel bene sempre, e non solo quando io mi trovo presso di voi, figli miei, che io di nuovo partorisco nel dolore finché Cristo non sia formato in voi! Vorrei essere vicino a voi in questo momento e cambiare il tono della mia voce, perché sono perplesso a vostro riguardo” (Gal 4,15-20). Formare il corpo di Cristo deve essere la missione di ogni membro del corpo di Cristo: “Un solo corpo e un solo spirito, come una sola è la speranza alla quale siete stati chiamati, quella della vostra vocazione; un solo Signore, una sola fede, un solo battesimo. Un solo Dio e Padre di tutti, che è al di sopra di tutti, opera per mezzo di tutti ed è presente in tutti. A ciascuno di noi, tuttavia, è stata data la grazia secondo la misura del dono di Cristo. Per questo è detto: Asceso in alto, ha portato con sé prigionieri, ha distribuito doni agli uomini. Ma cosa significa che ascese, se non che prima era disceso quaggiù sulla terra? Colui che discese è lo stesso che anche ascese al di sopra di tutti i cieli, per essere pienezza di tutte le cose. Ed egli ha dato ad alcuni di essere apostoli, ad altri di essere profeti, ad altri ancora di essere evangelisti, ad altri di essere pastori e maestri, per preparare i fratelli a compiere il ministero, allo scopo di edificare il corpo di Cristo, finché arriviamo tutti all’unità della fede e della conoscenza del Figlio di Dio, fino all’uomo perfetto, fino a raggiungere la misura della pienezza di Cristo. Così non saremo più fanciulli in balìa delle onde, trasportati qua e là da qualsiasi vento di dottrina, ingannati dagli uomini con quella astuzia che trascina all’errore. Ala contrario, agendo secondo verità nella carità, cerchiamo di crescere in ogni cosa tendendo a lui, che è il capo, Cristo. Da lui tutto il corpo, ben compaginato e connesso, con la collaborazione di ogni giuntura, secondo l’energia propria di ogni membro, cresce in modo da edificare se stesso nella carità (Ef 4,4-16). In questo è glorificato il Padre: se diveniamo discepoli di Gesù e formiamo il suo corpo. Formare il corpo di Cristo è il frutto che il Padre ci chiede. Se non formiamo il corpo di Cristo, siamo tralci senza vita. LEGGIAMO IL TESTO DI Gv 15,1-8 Io sono la vite vera e il Padre mio è l’agricoltore. Ogni tralcio che in me non porta frutto, lo taglia, e ogni tralcio che porta frutto, lo pota perché porti più frutto. Voi siete già puri, a causa della parola che vi ho annunciato. Rimanete in me e io in voi. Come il tralcio non può portare frutto da se stesso se non rimane nella vite, così neanche voi se non rimanete in me. Io sono la vite, voi i tralci. Chi rimane in me, e io in lui, porta molto frutto, perché senza di me non potete far nulla. Chi non rimane in me viene gettato via come il tralcio e secca; poi lo raccolgono, lo gettano nel fuoco e lo bruciano. Se rimanete in me e le mie parole rimangono in voi, chiedete quello che volete e vi sarà fatto. In questo è glorificato il Padre mio: che portiate molto frutto e diventiate miei discepoli. È vero discepolo di Gesù chi lavora per formare il corpo di Cristo, vivendo come vero corpo di Cristo per accrescere la santità del corpo di Cristo. Da vero corpo di Cristo si lavora perché nuovi discepoli vengono creati per Cristo Signore. Se non cresciamo in santità e non aggiungiamo discepoli al corpo di Cristo, il nostro lavoro è vano. La nostra missione di certo non è sotto la mozione e conduzione dello Spirito Santo. Se poi noi, discepoli del Signore, lavoriamo per distruggere l’opera che altri discepoli svolgono con grande sacrificio e impegno, allora è segno che siamo discepoli di Satana, non certo di Gesù Signore. Ecco allora una domanda che ognuno di noi deve porre al suo cuore: sono io discepolo di Cristo Gesù o discepolo di Satana? La risposta è dalla storia. Se non formo il corpo di Cristo non sono dallo Spirito Santo. Se distruggo il corpo di Cristo, sono discepolo del principe del mondo. Madre di Cristo, aiutaci. Vogliamo sempre lavorare per formare Cristo. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
