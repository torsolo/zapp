<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Venerdì della settimana Santa, passione del Signore.
</p>

<p>
<u>ORAZIONE</u> / Ricordati, Padre, della tua misericordia; santifica e proteggi sempre questa tua famiglia, per la quale Cristo, tuo Figlio, inaugurò nel suo sangue il mistero pasquale. Egli vive e regna nei secoli dei secoli. ♦ O Dio, che nella passione del Cristo nostro Signore ci hai liberati dalla morte, eredità dell’antico peccato trasmessa a tutto il genere umano, rinnovaci a somiglianza del tuo Figlio; e come abbiamo portato in noi, per la nostra nascita, l’immagine dell’uomo terreno, così per l’azione del tuo Spirito, fa’ che portiamo l’immagine dell’uomo celeste. Per Cristo nostro Signore.
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>LETTURA1</u> / <b>Egli è stato trafitto per le nostre colpe</b> / Dal libro del profeta Isaìa (Is 52,13 - 53,12) / Ecco, il mio servo avrà successo, sarà onorato, esaltato e innalzato grandemente. Come molti si stupirono di lui – tanto era sfigurato per essere d'uomo il suo aspetto e diversa la sua forma da quella dei figli dell'uomo –,  così si meraviglieranno di lui molte nazioni; i re davanti a lui si chiuderanno la bocca, poiché vedranno un fatto mai a essi raccontato e comprenderanno ciò che mai avevano udito. Chi avrebbe creduto al nostro annuncio? A chi sarebbe stato manifestato il braccio del Signore? È cresciuto come un virgulto davanti a lui e come una radice in terra arida. Non ha apparenza né bellezza per attirare i nostri sguardi, non splendore per poterci piacere. Disprezzato e reietto dagli uomini, uomo dei dolori che ben conosce il patire, come uno davanti al quale ci si copre la faccia; era disprezzato e non ne avevamo alcuna stima. Eppure egli si è caricato delle nostre sofferenze, si è addossato i nostri dolori; e noi lo giudicavamo castigato, percosso da Dio e umiliato. Egli è stato trafitto per le nostre colpe, schiacciato per le nostre iniquità. Il castigo che ci dà salvezza si è abbattuto su di lui; per le sue piaghe noi siamo stati guariti. Noi tutti eravamo sperduti come un gregge, ognuno di noi seguiva la sua strada; il Signore fece ricadere su di lui l'iniquità di noi tutti. Maltrattato, si lasciò umiliare e non aprì la sua bocca; era come agnello condotto al macello, come pecora muta di fronte ai suoi tosatori, e non aprì la sua bocca. Con oppressione e ingiusta sentenza fu tolto di mezzo; chi si affligge per la sua posterità? Sì, fu eliminato dalla terra dei viventi, per la colpa del mio popolo fu percosso a morte. Gli si diede sepoltura con gli empi, con il ricco fu il suo tumulo, sebbene non avesse commesso violenza né vi fosse inganno nella sua bocca. Ma al Signore è piaciuto prostrarlo con dolori. Quando offrirà se stesso in sacrificio di riparazione, vedrà una discendenza, vivrà a lungo, si compirà per mezzo suo la volontà del Signore. Dopo il suo intimo tormento vedrà la luce e si sazierà della sua conoscenza; il giusto mio servo giustificherà molti, egli si addosserà le loro iniquità. Perciò io gli darò in premio le moltitudini, dei potenti egli farà bottino, perché ha spogliato se stesso fino alla morte ed è stato annoverato fra gli empi, mentre egli portava il peccato di molti e intercedeva per i colpevoli. / Parola di Dio.
</p>

<p>
<u>PSALMUS</u> / (Sal 30) <b>Padre, nelle tue mani consegno il mio spirito. / </b>In te, Signore, mi sono rifugiato, mai sarò deluso; difendimi per la tua giustizia. Alle tue mani affido il mio spirito; tu mi hai riscattato, Signore, Dio fedele. / Sono il rifiuto dei miei nemici  e persino dei miei vicini, il terrore dei miei conoscenti; chi mi vede per strada mi sfugge. Sono come un morto, lontano dal cuore; sono come un coccio da gettare. / Ma io confido in te, Signore; dico: «Tu sei il mio Dio, i miei giorni sono nelle tue mani». Liberami dalla mano dei miei nemici e dai miei persecutori. / Sul tuo servo fa' splendere il tuo volto, salvami per la tua misericordia. Siate forti, rendete saldo il vostro cuore, voi tutti che sperate nel Signore.
</p>

<p>
<u>LETTURA2</u> / <b>Cristo imparò l'obbedienza e divenne causa di salvezza per tutti coloro che gli obbediscono</b> / Dalla lettera agli Ebrei  (Eb 4,14-16; 5,7-9) / Fratelli, poiché abbiamo un sommo sacerdote grande, che è passato attraverso i cieli, Gesù il Figlio di Dio, manteniamo ferma la professione della fede. Infatti non abbiamo un sommo sacerdote che non sappia prendere parte alle nostre debolezze: egli stesso è stato messo alla prova in ogni cosa come noi, escluso il peccato. Accostiamoci dunque con piena fiducia al trono della grazia per ricevere misericordia e trovare grazia, così da essere aiutati al momento opportuno. [Cristo, infatti,] nei giorni della sua vita terrena, offrì preghiere e suppliche, con forti grida e lacrime, a Dio che poteva salvarlo da morte e, per il suo pieno abbandono a lui, venne esaudito. Pur essendo Figlio, imparò l'obbedienza da ciò che patì e, reso perfetto, divenne causa di salvezza eterna per tutti coloro che gli obbediscono. / Parola di Dio.
</p>

<p>
<u>ACCLAMATIO</u> / Gloria e lode a te, Cristo Signore! / Per noi Cristo si è fatto obbediente fino alla morte e a una morte di croce. Per questo Dio lo esaltò e gli donò il nome che è al di sopra di ogni nome. (Fil 2,8-9) / Gloria e lode a te, Cristo Signore!
</p>

<p>
<u>VANGELO</u> / <b>Passione del Signore</b> / Dal Vangelo secondo Giovanni (Gv 18,1 - 19,42) / Passione di nostro Signore Gesù Cristo secondo Giovanni / Catturarono Gesù e lo legarono / In quel tempo, Gesù uscì con i suoi discepoli al di là del torrente Cèdron, dove c'era un giardino, nel quale entrò con i suoi discepoli. Anche Giuda, il traditore, conosceva quel luogo, perché Gesù spesso si era trovato là con i suoi discepoli. Giuda dunque vi andò, dopo aver preso un gruppo di soldati e alcune guardie fornite dai capi dei sacerdoti e dai farisei, con lanterne, fiaccole e armi. Gesù allora, sapendo tutto quello che doveva accadergli, si fece innanzi e disse loro: «Chi cercate?». Gli risposero: «Gesù, il Nazareno». Disse loro Gesù: «Sono io!». Vi era con loro anche Giuda, il traditore. Appena disse loro «Sono io», indietreggiarono e caddero a terra. Domandò loro di nuovo: «Chi cercate?». Risposero: «Gesù, il Nazareno». Gesù replicò: «Vi ho detto: sono io. Se dunque cercate me, lasciate che questi se ne vadano», perché si compisse la parola che egli aveva detto: «Non ho perduto nessuno di quelli che mi hai dato». Allora Simon Pietro, che aveva una spada, la trasse fuori, colpì il servo del sommo sacerdote e gli tagliò l'orecchio destro. Quel servo si chiamava Malco. Gesù allora disse a Pietro: «Rimetti la spada nel fodero: il calice che il Padre mi ha dato, non dovrò berlo?». / Lo condussero prima da Anna / Allora i soldati, con il comandante e le guardie dei Giudei, catturarono Gesù, lo legarono e lo condussero prima da Anna: egli infatti era suocero di Caifa, che era sommo sacerdote quell'anno. Caifa era quello che aveva consigliato ai Giudei: «È conveniente che un solo uomo muoia per il popolo». Intanto Simon Pietro seguiva Gesù insieme a un altro discepolo. Questo discepolo era conosciuto dal sommo sacerdote ed entrò con Gesù nel cortile del sommo sacerdote. Pietro invece si fermò fuori, vicino alla porta. Allora quell'altro discepolo, noto al sommo sacerdote, tornò fuori, parlò alla portinaia e fece entrare Pietro. E la giovane portinaia disse a Pietro: «Non sei anche tu uno dei discepoli di quest'uomo?». Egli rispose: «Non lo sono». Intanto i servi e le guardie avevano acceso un fuoco, perché faceva freddo, e si scaldavano; anche Pietro stava con loro e si scaldava. Il sommo sacerdote, dunque, interrogò Gesù riguardo ai suoi discepoli e al suo insegnamento. Gesù gli rispose: «Io ho parlato al mondo apertamente; ho sempre insegnato nella sinagoga e nel tempio, dove tutti i Giudei si riuniscono, e non ho mai detto nulla di nascosto. Perché interroghi me? Interroga quelli che hanno udito ciò che ho detto loro; ecco, essi sanno che cosa ho detto». Appena detto questo, una delle guardie presenti diede uno schiaffo a Gesù, dicendo: «Così rispondi al sommo sacerdote?». Gli rispose Gesù: «Se ho parlato male, dimostrami dov'è il male. Ma se ho parlato bene, perché mi percuoti?». Allora Anna lo mandò, con le mani legate, a Caifa, il sommo sacerdote. / Non sei anche tu uno dei suoi discepoli? Non lo sono! / Intanto Simon Pietro stava lì a scaldarsi. Gli dissero: «Non sei anche tu uno dei suoi discepoli?». Egli lo negò e disse: «Non lo sono». Ma uno dei servi del sommo sacerdote, parente di quello a cui Pietro aveva tagliato l'orecchio, disse: «Non ti ho forse visto con lui nel giardino?». Pietro negò di nuovo, e subito un gallo cantò. / Il mio regno non è di questo mondo / Condussero poi Gesù dalla casa di Caifa nel pretorio. Era l'alba ed essi non vollero entrare nel pretorio, per non contaminarsi e poter mangiare la Pasqua. Pilato dunque uscì verso di loro e domandò: «Che accusa portate contro quest'uomo?». Gli risposero: «Se costui non fosse un malfattore, non te l'avremmo consegnato». Allora Pilato disse loro: «Prendetelo voi e giudicatelo secondo la vostra Legge!». Gli risposero i Giudei: «A noi non è consentito mettere a morte nessuno». Così si compivano le parole che Gesù aveva detto, indicando di quale morte doveva morire. Pilato allora rientrò nel pretorio, fece chiamare Gesù e gli disse: «Sei tu il re dei Giudei?». Gesù rispose: «Dici questo da te, oppure altri ti hanno parlato di me?». Pilato disse: «Sono forse io Giudeo? La tua gente e i capi dei sacerdoti ti hanno consegnato a me. Che cosa hai fatto?». Rispose Gesù: «Il mio regno non è di questo mondo; se il mio regno fosse di questo mondo, i miei servitori avrebbero combattuto perché non fossi consegnato ai Giudei; ma il mio regno non è di quaggiù». Allora Pilato gli disse: «Dunque tu sei re?». Rispose Gesù: «Tu lo dici: io sono re. Per questo io sono nato e per questo sono venuto nel mondo: per dare testimonianza alla verità. Chiunque è dalla verità, ascolta la mia voce». Gli dice Pilato: «Che cos'è la verità?».  E, detto questo, uscì di nuovo verso i Giudei e disse loro: «Io non trovo in lui colpa alcuna. Vi è tra voi l'usanza che, in occasione della Pasqua, io rimetta uno in libertà per voi: volete dunque che io rimetta in libertà per voi il re dei Giudei?». Allora essi gridarono di nuovo: «Non costui, ma Barabba!». Barabba era un brigante. / Salve, re dei Giudei! / Allora Pilato fece prendere Gesù e lo fece flagellare. E i soldati, intrecciata una corona di spine, gliela posero sul capo e gli misero addosso un mantello di porpora. Poi gli si avvicinavano e dicevano: «Salve, re dei Giudei!». E gli davano schiaffi. Pilato uscì fuori di nuovo e disse loro: «Ecco, io ve lo conduco fuori, perché sappiate che non trovo in lui colpa alcuna». Allora Gesù uscì, portando la corona di spine e il mantello di porpora. E Pilato disse loro: «Ecco l'uomo!». Come lo videro, i capi dei sacerdoti e le guardie gridarono: «Crocifiggilo! Crocifiggilo!». Disse loro Pilato: «Prendetelo voi e crocifiggetelo; io in lui non trovo colpa». Gli risposero i Giudei: «Noi abbiamo una Legge e secondo la Legge deve morire, perché si è fatto Figlio di Dio». All'udire queste parole, Pilato ebbe ancor più paura. Entrò di nuovo nel pretorio e disse a Gesù: «Di dove sei tu?». Ma Gesù non gli diede risposta. Gli disse allora Pilato: «Non mi parli? Non sai che ho il potere di metterti in libertà e il potere di metterti in croce?». Gli rispose Gesù: «Tu non avresti alcun potere su di me, se ciò non ti fosse stato dato dall'alto. Per questo chi mi ha consegnato a te ha un peccato più grande». / Via! Via! Crocifiggilo! / Da quel momento Pilato cercava di metterlo in libertà. Ma i Giudei gridarono: «Se liberi costui, non sei amico di Cesare! Chiunque si fa re si mette contro Cesare». Udite queste parole, Pilato fece condurre fuori Gesù e sedette in tribunale, nel luogo chiamato Litòstroto, in ebraico Gabbatà. Era la Parascève della Pasqua, verso mezzogiorno. Pilato disse ai Giudei: «Ecco il vostro re!». Ma quelli gridarono: «Via! Via! Crocifiggilo!». Disse loro Pilato: «Metterò in croce il vostro re?». Risposero i capi dei sacerdoti: «Non abbiamo altro re che Cesare». Allora lo consegnò loro perché fosse crocifisso. / Lo crocifissero e con lui altri due / Essi presero Gesù ed egli, portando la croce, si avviò verso il luogo detto del Cranio, in ebraico Gòlgota, dove lo crocifissero e con lui altri due, uno da una parte e uno dall'altra, e Gesù in mezzo. Pilato compose anche l'iscrizione e la fece porre sulla croce; vi era scritto: «Gesù il Nazareno, il re dei Giudei». Molti Giudei lessero questa iscrizione, perché il luogo dove Gesù fu crocifisso era vicino alla città; era scritta in ebraico, in latino e in greco. I capi dei sacerdoti dei Giudei dissero allora a Pilato: «Non scrivere: "Il re dei Giudei", ma: "Costui ha detto: Io sono il re dei Giudei"». Rispose Pilato: «Quel che ho scritto, ho scritto». / Si sono divisi tra loro le mie vesti / I soldati poi, quando ebbero crocifisso Gesù, presero le sue vesti, ne fecero quattro parti - una per ciascun soldato –, e la tunica. Ma quella tunica era senza cuciture, tessuta tutta d'un pezzo da cima a fondo. Perciò dissero tra loro: «Non stracciamola, ma tiriamo a sorte a chi tocca». Così si compiva la Scrittura, che dice: «Si sono divisi tra loro le mie vesti e sulla mia tunica hanno gettato la sorte». E i soldati fecero così. / Ecco tuo figlio! Ecco tua madre! / Stavano presso la croce di Gesù sua madre, la sorella di sua madre, Maria madre di Clèopa e Maria di Màgdala. Gesù allora, vedendo la madre e accanto a lei il discepolo che egli amava, disse alla madre: «Donna, ecco tuo figlio!». Poi disse al discepolo: «Ecco tua madre!». E da quell'ora il discepolo l'accolse con sé. Dopo questo, Gesù, sapendo che ormai tutto era compiuto, affinché si compisse la Scrittura, disse: «Ho sete». Vi era lì un vaso pieno di aceto; posero perciò una spugna, imbevuta di aceto, in cima a una canna e gliela accostarono alla bocca. Dopo aver preso l'aceto, Gesù disse: «È compiuto!». E, chinato il capo, consegnò lo spirito. / E subito ne uscì sangue e acqua / Era il giorno della Parascève e i Giudei, perché i corpi non rimanessero sulla croce durante il sabato - era infatti un giorno solenne quel sabato –, chiesero a Pilato che fossero spezzate loro le gambe e fossero portati via. Vennero dunque i soldati e spezzarono le gambe all'uno e all'altro che erano stati crocifissi insieme con lui. Venuti però da Gesù, vedendo che era già morto, non gli spezzarono le gambe, ma uno dei soldati con una lancia gli colpì il fianco, e subito ne uscì sangue e acqua. Chi ha visto ne dà testimonianza e la sua testimonianza è vera; egli sa che dice il vero, perché anche voi crediate. Questo infatti avvenne perché si compisse la Scrittura: «Non gli sarà spezzato alcun osso». E un altro passo della Scrittura dice ancora: «Volgeranno lo sguardo a colui che hanno trafitto». / Presero il corpo di Gesù e lo avvolsero con teli insieme ad aromi / Dopo questi fatti Giuseppe di Arimatèa, che era discepolo di Gesù, ma di nascosto, per timore dei Giudei, chiese a Pilato di prendere il corpo di Gesù. Pilato lo concesse. Allora egli andò e prese il corpo di Gesù. Vi andò anche Nicodèmo - quello che in precedenza era andato da lui di notte - e portò circa trenta chili di una mistura di mirra e di áloe. Essi presero allora il corpo di Gesù e lo avvolsero con teli, insieme ad aromi, come usano fare i Giudei per preparare la sepoltura. Ora, nel luogo dove era stato crocifisso, vi era un giardino e nel giardino un sepolcro nuovo, nel quale nessuno era stato ancora posto. Là dunque, poiché era il giorno della Parascève dei Giudei e dato che il sepolcro era vicino, posero Gesù. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / PREGHIERA UNIVERSALE / PER LA SANTA CHIESA / Preghiamo, fratelli carissimi, per la santa Chiesa di Dio: il Signore le conceda unità e pace, la protegga su tutta la terra, e doni a noi, in una vita serena e tranquilla, di render gloria a Dio Padre onnipotente. Dio onnipotente ed eterno, che hai rivelato in Cristo la tua gloria a tutte le genti, custodisci l'opera della tua misericordia, perché la tua Chiesa, diffusa su tutta la terra, perseveri con saldezza di fede nella confessione del tuo nome. Per Cristo... / PER IL PAPA / Preghiamo il Signore per il nostro santo padre il papa ...: il Signore Dio nostro, che lo ha scelto nell'ordine episcopale, gli conceda vita e salute e lo conservi alla sua santa Chiesa, come guida e pastore del popolo santo di Dio. Dio onnipotente ed eterno, sapienza che regge l'universo, ascolta la tua famiglia in preghiera, e custodisci con la tua bontà il papa che tu hai scelto per noi, perché il popolo cristiano, da te affidato alla sua guida pastorale, progredisca sempre nella fede. Per Cristo nostro Signore. / PER TUTTI GLI ORDINI SACRI E PER TUTTI I FEDELI / Preghiamo per il nostro vescovo ..., per tutti i vescovi, i presbiteri e i diaconi, per tutti coloro che svolgono un ministero nella Chiesa e per tutto il popolo di Dio. Dio onnipotente ed eterno che con il tuo Spirito guidi e santifichi tutto il corpo della Chiesa, accogli le preghiere che ti rivolgiamo, perché secondo il dono della tua grazia tutti i membri della comunità nel loro ordine e grado ti possano fedelmente servire. Per Cristo nostro Signore. / PER I CATECUMENI / Preghiamo per i (nostri) catecumeni: il Signore Dio nostro illumini i loro cuori e apra loro la porta della sua misericordia, perché mediante l'acqua del Battesimo ricevano il perdono di tutti i peccati e siano incorporati in Cristo Gesù, nostro Signore. Dio onnipotente ed eterno, che rendi la tua Chiesa sempre feconda di nuovi figli, aumenta nei (nostri) catecumeni l'intelligenza della fede, perché, nati a vita nuova nel fonte battesimale, siano accolti fra i tuoi figli di adozione. Per Cristo nostro Signore. / PER L'UNITA' DEI CRISTIANI / Preghiamo per tutti i fratelli che credono in Cristo: il Signore Dio nostro conceda loro di vivere la verità che professano e li raduni e li custodisca nell'unica sua Chiesa. Dio onnipotente ed eterno, che riunisci i dispersi e li custodisci nell'unità, guarda benigno al gregge del tuo Figlio, perché coloro che sono stati consacrati da un solo Battesimo, formino una sola famiglia nel vincolo dell'amore e della vera fede. Per Cristo... / PER GLI EBREI / Preghiamo per gli Ebrei: il Signore Dio nostro, che li scelse primi fra tutti gli uomini ad accogliere la sua parola, li aiuti a progredire sempre nell'amore del suo nome e nella fedeltà alla sua alleanza. Dio onnipotente ed eterno, che hai fatto le tue promesse ad Abramo e alla sua discendenza, ascolta la preghiera della tua Chiesa, perché il popolo primogenito della tua alleanza possa giungere alla pienezza della redenzione. Per Cristo nostro Signore. / PER I NON CRISTIANI / Preghiamo per coloro che non credono in Cristo, perché illuminati dallo Spirito Santo, possano entrare anch'essi nella via della salvezza. Dio onnipotente ed eterno, fa' che gli uomini che non conoscono il Cristo, possano conoscere la verità camminando alla tua presenza in sincerità di cuore, e a noi tuoi fedeli concedi di entrare profondamente nel tuo mistero di salvezza e di viverlo con una carità sempre più grande tra noi, per dare al mondo una testimonianza credibile del tuo amore. Per Cristo nostro Signore. / PER COLORO CHE NON CREDONO IN DIO / Preghiamo per coloro che non credono in Dio, perché, vivendo con bontà e rettitudine di cuore, giungano alla conoscenza del Dio vero. Dio onnipotente ed eterno, tu hai messo nel cuore degli uomini una così profonda nostalgia di te, che solo quando ti trovano hanno pace: fa' che, al di là di ogni ostacolo, tutti riconoscano i segni della tua bontà e, stimolati dalla testimonianza della nostra vita, abbiamo la gioia di credere in te, unico vero Dio e padre di tutti gli uomini. Per Cristo nostro Signore. / PER I GOVERNANTI / Preghiamo per coloro che sono chiamati a governare la comunità civile, perché il Signore Dio nostro illumini la loro mente e il loro cuore a cercare il bene comune nella vera libertà e nella vera pace. Dio onnipotente ed eterno, nelle tue mani sono le speranze degli uomini e i diritti di ogni popolo: assisti con la tua sapienza coloro che ci governano, perché, con il tuo aiuto, promuovano su tutta la terra una pace duratura, il progresso sociale e la libertà religiosa. Per Cristo nostro Signore. / PER I TRIBOLATI / Preghiamo, fratelli carissimi, Dio Padre onnipotente, perché liberi il mondo da ogni disordine: allontani le malattie, scacci la fame, renda libertà ai prigionieri, giustizia agli oppressi, conceda sicurezza a chi viaggia, il ritorno ai lontani da casa, la salute agli ammalati, ai morenti la salvezza eterna. Dio onnipotente ed eterno, conforto degli afflitti, sostegno dei tribolati, ascolta il grido dell'umanità sofferente, perché tutti si rallegrino di avere ricevuto nelle loro necessità il soccorso della tua misericordia. Per Cristo nostro Signore. / Adorazione della Santa Croce / Ecco il legno della Croce, al quale fu appeso il Cristo, Salvatore del mondo. / R. Venite, adoriamo. / Adoriamo la tua Croce, Signore, lodiamo e glorifichiamo la tua santa risurrezione. Dal legno della Croce è venuta la gioia in tutto il mondo. Dio abbia pietà di noi e ci benedica; (Sal 67,2 su di noi faccia splendere il suo volto e abbia misericordia.) Adoriamo la tua Croce, Signore... / LAMENTI DEL SIGNORE / Popolo mio che male ti ho fatto? In che ti ho provocato? Dammi risposta. “Io ti ho guidato fuori dall’Egitto, e tu hai preparato la Croce al tuo Salvatore. / Perché ti ho guidato quarant’anni nel deserto, ti ho sfamato con manna, ti ho introdotto in paese fecondo, tu hai preparato la Croce al tuo Salvatore. / Che altro avrei dovuto fare e non ti ho fatto? Io ti ho piantato, mia scelta e florida vigna, ma tu mi sei divenuta aspra e amara: poiché mi hai spento la sete con aceto, e hai piantato una lancia nel petto del tuo Salvatore. / LAMENTI DEL SIGNORE / Io per te ho flagellato l’Egitto e i primogeniti suoi, e tu mi hai consegnato per essere flagellato. Popolo mio, che male ti ho fatto? In che ti ho provocato? Dammi risposta. / Io ti ho guidato fuori dall’Egitto e ho sommerso il faraone nel Mar Rosso, e tu mi hai consegnato ai capi dei sacerdoti. Io ho aperto davanti a te il mare, e tu mi hai aperto con la lancia il costato. / Io ti ho fatto strada con la nube, e tu mi hai condotto al pretorio di Pilato. Io ti ho nutrito con manna nel deserto, e tu mi hai colpito con schiaffi e flagelli. / Io ti ho dissetato dalla rupe con acqua di salvezza e tu mi hai dissetato con fiele e aceto. Io per te ho colpito i re dei Cananei, e tu hai colpito il mio capo con la canna. / Io ti ho posto in mano uno scettro regale, e tu hai posto sul mio capo una corona di spine. Io ti ho esaltato con grande potenza, e tu mi hai sospeso al patibolo della croce.
</p>

<p>
<u>GRATIAS</u> / Dio onnipotente ed eterno, che ci hai rinnovati con la gloriosa morte e risurrezione del tuo Cristo, custodisci in noi l’opera della tua misericordia, perché la partecipazione a questo grande mistero ci consacri sempre al tuo servizio. Per Cristo nostro Signore. / Orazione sul popolo / Scenda, o Padre, la tua benedizione su questo popolo che ha celebrato la morte del tuo Figlio nella speranza di risorgere con lui; venga il perdono e la consolazione, si accresca la fede, si rafforzi la certezza nella redenzione eterna. Per Cristo nostro Signore.
</p>

<h3>LECTIO</h3>

<h5>Poesia</h5>

<p>
Padre mio, mi sono affezionato alla terra / quanto non avrei creduto. / È bella e terribile la terra. / Io ci sono nato quasi di nascosto, / ci sono cresciuto e fatto adulto / in un suo angolo quieto / tra gente povera, amabile e esecrabile. / Mi sono affezionato alle sue strade, / mi sono divenuti cari i poggi e gli uliveti, / le vigne, perfino i deserti. / È solo una stazione per il figlio Tuo la terra / ma ora mi addolora lasciarla / e perfino questi uomini e le loro occupazioni, / le loro case e i loro ricoveri / mi dà pena doverli abbandonare. / Il cuore umano è pieno di contraddizioni / ma neppure un istante mi sono allontanato da te. / Ti ho portato perfino dove sembrava che non fossi / o avessi dimenticato di essere stato. / La vita sulla terra è dolorosa, / ma è anche gioiosa: mi sovvengono / i piccoli dell’uomo, gli alberi e gli animali. / Mancano oggi qui su questo poggio che chiamano Calvario. / Congedarmi mi dà angoscia più del giusto. / Sono stato troppo uomo tra gli uomini o troppo poco? / Il terrestre l’ho fatto troppo mio o l’ho rifuggito? / La nostalgia di te è stata continua e forte, / tra non molto saremo ricongiunti nella sede eterna. / Padre, non giudicarlo / questo mio parlarti umano quasi delirante, / accoglilo come un desiderio d’amore, / non guardare alla sua insensatezza. / Sono venuto sulla terra per fare la tua volontà / eppure talvolta l’ho discussa. / Sii indulgente con la mia debolezza, te ne prego. / Quando saremo in cielo ricongiunti / sarà stata una prova grande / ed essa non si perde nella memoria dell’eternità. / Ma da questo stato umano d’abiezione / vengo ora a te, comprendimi, nella mia debolezza. / Mi afferrano, mi alzano alla croce piantata sulla collina, / ahi, Padre, mi inchiodano le mani e i piedi. / Qui termina veramente il cammino. / Il debito dell’iniquità è pagato all’iniquità. / Ma tu sai questo mistero. Tu solo. / (Mario Luzi, La Passione. Via Crucis al Colosseo)
</p>

<p>
<u>EVANGELIZO1</u> / <br>
Sant'Agostino (354-430) vescovo d'Ippona (Africa del Nord) e dottore della Chiesa / Omelie sul Vangelo di San Giovanni, n. 2 / "Allora il centurione che gli stava di fronte, vistolo spirare in quel modo, disse: 'Veramente quest'uomo era Figlio di Dio!'" / "In principio era il Verbo, la Parola di Dio" (Gv 1,1). Egli è identico a se stesso; ciò che è lo è sempre; non può mutare, è l'essere. E' il nome che fece conoscere al suo servo Mosè: "Io sono colui che sono!" e "Dirai agli Israeliti: Io-Sono mi ha mandato a voi" (Es 3,14) ... Chi può capirlo? O chi potrà arrivare a lui - a supporre che dirige tutte le forze del suo spirito per raggiungere bene o male colui che è? Lo paragonerei ad un esiliato, che vede la patria da lontano: il mare lo separa; vede dove andare, ma non ha i mezzi per andarci. Così noi vogliamo arrivare al porto definitivo che sarà nostro, là dove è colui che è, poiché lui solo è sempre lo stesso, ma l'oceano del mondo ci taglia la strada... Per darci il mezzo di andarci, colui che ci chiama è venuto da là; ha scelto un legno per farci attraversare il mare: sì, nulla può attraversare l'oceano di questo mondo che portato dalla croce di Cristo. Persino un cieco può abbracciare questa croce; se non vedi bene dove vai, non lasciarla: ti condurrà lei stessa. ecco, fratelli miei, ciò che vorrei entrasse nel vostro cuore: se volete vivere nello spirito di pietà, lo spirito cristiano, attaccatevi a Cristo come si è fatto per noi, per raggiungerlo come è e come è sempre stato. Per questo è disceso fino a noi, poiché si è fatto uomo per portare gli infermi, far loro attraversare il mare e farli approdare in patria, dove non c'è più bisogno di barca perché non c'è più oceano da attraversare. Meglio sarebbe non vedere con lo spirito colui che è, ma abbracciare la croce di Cristo, piuttosto che vederlo in spirito e disprezzare la croce. Potessimo, per nostra fortuna, sia vedere dove andiamo e aggrapparci alla barca che ci porta...! Certi ci sono riusciti, ed hanno visto chi egli è. Perché l'ha visto Giovanni ha detto: "In principio era il Verbo e il Verbo era presso Dio, e il Verbo era Dio". L'hanno visto; e per arrivare a quanto vedevano da lontano, si sono attaccati alla croce di Cristo, non hanno disprezzato l'umiltà di Cristo.
</p>

<p>
<u>EVANGELIZO2</u> / <br>
Sant’Amedeo di Losanna (1108-1159) monaco cistercense, poi vescovo / Omelia mariale V, SC 72 / Apparirà il segno della croce / "Veramente tu sei un Dio nascosto!" (Is 45,15) Perché nascosto? Perché non gli restava né splendore né bellezza e tuttavia la potenza era nelle sue mani. Lì è nascosta la sua forza. Non era nascosto quando consegnava le sue mani a dei bruti e le sue palme subivano i chiodi? Il foro dei chiodi si apriva nelle sue mani ed il suo costato innocente si offriva alla ferita. Gli immobilizzarono i piedi, il ferro ne attraversò la pianta e furono fissati al palo. Queste solo le ferite che, a casa sua e dalla mano dei suoi, Dio ha sofferto per noi. Oh! Quanto sono nobili, dunque, le sue piaghe  che hanno guarito le piaghe del mondo! Quanto vittoriose le sue piaghe con le quali ha ucciso la morte e aggredito l'inferno! (...) Tu, o Chiesa, tu, colomba, hai le fenditure della roccia e della muraglia dove riposarti. (...) E cosa farai (...) quando verrà sulle nubi con grande potenza e maestà? Scenderà all'incrocio del cielo e della terra e tutti gli elementi si dissolveranno al terrore della sua venuta. Quando sarà venuto, apparirà nel cielo il segno della croce e il Beneamato mostrerà le cicatrici delle ferite e il posto dei chiodi con i quali, a casa sua, tu lo hai inchiodato.
</p>

<p>
<u>EVANGELIZO-21</u> / Sant'Antonio di Padova (ca 1195 – 1231) francescano, dottore della Chiesa / Domenica di quinquagesima / "Volgeranno lo sguardo a colui che hanno trafitto" (Gv 19,37) / Padre, è colpito da una canna il capo di tuo Figlio Gesù, che fa tremare gli arcangeli; è coperto di sputi e schiaffeggiato il volto nel quale gli angeli desiderano fissare lo sguardo (1Pt 1,12); la barba è strappata, lo colpiscono con pugni, tirato per i capelli. E tu, Dio clementissimo, ti nascondi, sparisci, preferisci che uno solo, il tuo unigenito sia coperto di sputi e schiaffi, piuttosto che perisca tutto il popolo (Gv 11,50). A te la lode, a Te la gloria, perché dagli sputi, schiaffi e pugni hai estratto l'antidoto che elimina dall'anima il veleno dell'antico serpente. (...) "Le sue mani - che secondo la sposa del Cantico - sono anelli d'oro, incastonati di gemme di Tarsis" (Ct 5,14) furono trapassate dai chiodi. I piedi, ai quali il mare si offrì perché vi camminasse sopra, sono inchiodati alla croce. Il suo volto, che è come il sole a mezzodì, si coprì del pallore della morte. Gli amatissimi occhi, ai quali nessuna creatura è invisibile, furono chiusi dalla morte. Ci può essere dolore così grande quanto il mio? In mezzo a tutto ciò, venne in aiuto solo il Padre, nelle cui mani egli affidò lo spirito dicendo: "Padre, nelle tue mani consegno il mio spirito" (Lc 23,46). E detto questo, chinando il capo - lui che non aveva dove posare il capo (Mt 8,20) - spirò. (...) Preghiamo, fratelli prediletti, e chiediamo con insistenza e pietà al Signore Gesù Cristo che ha ridato la vista al cieco nato e a Tobia, di illuminare la nostra anima con la fede nell'incarnazione e  l'amarezza della Passione, affinché meritiamo di contemplare lo stesso Figlio di Dio, Luce nato da Luce, nello splendore dei santi, nel chiarore degli angeli. Venga in nostro aiuto colui che vive e regna col Padre e lo Spirito nei secoli dei secoli.
</p>

<p>
<u>DiBruno1</u> / <br>
Per dare testimonianza alla verità / (Is 52,1 3-53,12; Sal 30; Eb 4,14-16; 5,7-9; Gv 18,1-19,42) / La verità è la natura eterna di Dio. Dio ha creato l’uomo ad immagine e a somiglianza della sua natura divina. Non solo lo ha creato, gli ha anche manifestato la via della verità da seguire, ma anche la via della falsità da evitare, se vuole rimanere nella vita. Se l’uomo vuole vivere deve sempre obbedire alla sua natura secondo la verità della natura contenuta, perché rivelata, in ogni Parola del suo Dio e Signore. Gesù è venuto in mezzo a noi, non solo per portarci la Parola del Padre al sommo della sua perfezione e bellezza divina, nella quale è contenuta tutta la sua eterna verità, ma anche per mostrarci come si obbedisce alla propria natura, e soprattutto per ricondurci nella verità della natura, persa con il peccato, rendendoci, nello Spirito Santo, partecipi della natura divina. Questi doni – la verità al sommo della sua bellezza, l’esemplarità nella perfezione dell’obbedienza alla verità, la partecipazione della divina natura – solo Cristo li può donare, solo Lui li dona. Ma solo in Cristo, con Cristo, per Cristo si possono vivere. Da Lui tutto proviene. In Lui tutto si vive. Si toglie Cristo, siamo senza alcuna verità, ma anche senza alcuna possibilità di obbedire alla verità della natura. Senza Cristo rimaniamo vecchia natura di peccato che obbedisce alla legge del peccato. Cristo è il Differente, il Necessario eterno, l’Indispensabile dell’umanità. Tutto potrà domani divenire inutile all’uomo. Questo mai potrà dirsi di Cristo. Si toglie Gesù dalla vita di un uomo, se ne fa una macchina di peccato e di morte. Il Figlio Unigenito del Padre, il suo Verbo Eterno, facendosi carne, assume tutta la nostra storia. La storia è fatta di scelte. Gesù ogni istante ci attesta che Lui è la Verità dalla Verità per la Verità. In tal senso è il testimone della verità. Lui è Verità eterna incarnata che nella storia, per il suo corpo, la sua anima, il suo spirito, sceglie sempre la verità del Padre. La sua vita è questa scelta ininterrotta, anche nelle più piccole cose, della verità del Padre. Lui ha fatto della sua esistenza una perenne obbedienza alla voce del suo Dio. / Pilato allora rientrò nel pretorio, fece chiamare Gesù e gli disse: «Sei tu il re dei Giudei?». Gesù rispose: «Dici questo da te, oppure altri ti hanno parlato di me?». Pilato disse: «Sono forse io Giudeo? La tua gente e i capi dei sacerdoti ti hanno consegnato a me. Che cosa hai fatto?». Rispose Gesù: «Il mio regno non è di questo mondo; se il mio regno fosse di questo mondo, i miei servitori avrebbero combattuto perché non fossi consegnato ai Giudei; ma il mio regno non è di quaggiù». Allora Pilato gli disse: «Dunque tu sei re?». Rispose Gesù: «Tu lo dici: io sono re. Per questo io sono nato e per questo sono venuto nel mondo: per dare testimonianza alla verità. Chiunque è dalla verità, ascolta la mia voce». Gli dice Pilato: «Che cos’è la verità?». E, detto questo, uscì di nuovo verso i Giudei e disse loro: «Io non trovo in lui colpa alcuna. Vi è tra voi l’usanza che, in occasione della Pasqua, io rimetta uno in libertà per voi: volete dunque che io rimetta in libertà per voi il re dei Giudei?». Allora essi gridarono di nuovo: «Non costui, ma Barabba!». Barabba era un brigante. / Dinanzi a Gesù si svelano i pensieri dei cuori. Chi sceglie la sua verità, sceglie il Padre, ama il Padre, ama la verità della sua natura. Chi non sceglie la sua verità, non ama il Padre, non lo sceglie, non ama la verità del suo essere. Oggi è chiamato a scegliere Cristo e la sua verità, la sua giustizia e la sua santità, prima di tutti, Pilato. Egli deve scegliere la verità di Cristo che è la sua innocenza, il suo essere senza peccato. Lui rinunzia a questa scelta. Ciò che è suo lo cede alla folla. Anche la folla rinunzia alla scelta della verità. Si lascia influenzare, guidare, manovrare dai capi dei sacerdoti. Sceglie Barabba, l’assassino al posto dell’Innocente, il malvagio anziché il Giusto, il peccatore invece del Santo di Dio. Gesù lo aveva detto a Pilato: poiché tu non sei dalla verità, ma da te stesso e da chi ti dona il potere, mai potrai ascoltare la verità. Anche la folla non è dalla verità, perché è dal pensiero dei capi dei sacerdoti. Anch’essa mai potrà ascoltare la verità del cuore. Chi vuole ascoltare la verità, deve essere dalla verità e si è dalla verità in un solo modo: se si è dall’obbedienza ad ogni Parola che esce dalla bocca di Dio. Gesù è dalla Parola del Padre, è la Parola del Padre e sempre ascolta la verità, rimane la verità del Padre in mezzo noi. Lui vive di Verità. È la Verità. / Madre di Dio, Angeli, Santi, fateci dalla Verità di Cristo nella sua verità divina e umana. 
</p>

<p>
<u>DiBruno2</u> / <br>
Donna, ecco tuo figlio! (Gv 18,1-19,42) / Dice Gesù del Padre suo: “Dio infatti ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna. Dio, infatti, non ha mandato il Figlio nel mondo per condannare il mondo, ma perché il mondo sia salvato per mezzo di lui. Chi crede in lui non è condannato; ma chi non crede è già stato condannato, perché non ha creduto nel nome dell’unigenito Figlio di Dio” (Gv 3,16-18). Di Gesù si deve dire: “Gesù ha tanto amato i suoi apostoli da dare la Madre suo come loro vera Madre”. Ma non basta dare la Madre, occorre anche dare lo Spirito Santo e la grazia dei sacramenti. Lo Spirito Santo viene dato perché nel seno mistico della Madre di Gesù, nel sacramento del Battesimo, nasciamo come veri figli di Maria per essere veri figli di Dio nel suo Figlio Cristo Gesù. La grazia viene data per crescere come veri figli di Maria e veri figli di Dio, abbondando di ogni buon frutto per la salvezza eterna: “Gesù allora, vedendo la madre e accanto a lei il discepolo che egli amava, disse alla madre: «Donna, ecco tuo figlio!». Poi disse al discepolo: «Ecco tua madre!». E da quell’ora il discepolo l’accolse con sé”. “Ma uno dei soldati con una lancia gli colpì il fianco, e subito ne uscì sangue e acqua”. Questi grandissimi doni Gesù li ha lasciati alla sua Chiesa da Crocifisso e dopo che ha reso lo spirito al Padre suo. Ce li ha lasciati perché con essi noi divenissimo veri suoi discepoli. Chi è il discepolo vero di Gesù? Colui che dona al mondo intero, facendolo discepolo di Gesù, questi grandissimi doni ad esso fatti da Cristo dalla croce. Se questi doni non diventano la sua stessa vita, la sua verità, la sua giustizia, la sua grazia, il discepolo non è vero discepolo di Cristo Signore. Se questi doni non vengono dati al mondo intero, il discepolo attesta di non essere vero discepolo. Non vive come Cristo Gesù è vissuto. Non fa come Cristo Gesù ha fatto. Non dona la Madre sua agli uomini. Non versa per loro il sangue e l’acqua della loro rigenerazione, salvezza, redenzione. / I soldati poi, quando ebbero crocifisso Gesù, presero le sue vesti, ne fecero quattro parti – una per ciascun soldato –, e la tunica. Ma quella tunica era senza cuciture, tessuta tutta d’un pezzo da cima a fondo. Perciò dissero tra loro: «Non stracciamola, ma tiriamo a sorte a chi tocca». Così si compiva la Scrittura, che dice: «Si sono divisi tra loro le mie vesti e sulla mia tunica hanno gettato la sorte». E i soldati fecero così. Stavano presso la croce di Gesù sua madre, la sorella di sua madre, Maria madre di Clèopa e Maria di Màgdala. Gesù allora, vedendo la madre e accanto a lei il discepolo che egli amava, disse alla madre: «Donna, ecco tuo figlio!». Poi disse al discepolo: «Ecco tua madre!». E da quell’ora il discepolo l’accolse con sé. Dopo questo, Gesù, sapendo che ormai tutto era compiuto, affinché si compisse la Scrittura, disse: «Ho sete». Vi era lì un vaso pieno di aceto; posero perciò una spugna, imbevuta di aceto, in cima a una canna e gliela accostarono alla bocca. Dopo aver preso l’aceto, Gesù disse: «È compiuto!». E, chinato il capo, consegnò lo spirito. Era il giorno della Parascéve e i Giudei, perché i corpi non rimanessero sulla croce durante il sabato – era infatti un giorno solenne quel sabato –, chiesero a Pilato che fossero spezzate loro le gambe e fossero portati via. Vennero dunque i soldati e spezzarono le gambe all’uno e all’altro che erano stati crocifissi insieme con lui. Venuti però da Gesù, vedendo che era già morto, non gli spezzarono le gambe, ma uno dei soldati con una lancia gli colpì il fianco, e subito ne uscì sangue e acqua. Chi ha visto ne dà testimonianza e la sua testimonianza è vera; egli sa che dice il vero, perché anche voi crediate. Questo infatti avvenne perché si compisse la Scrittura: «Non gli sarà spezzato alcun osso». E un altro passo della Scrittura dice ancora: «Volgeranno lo sguardo a colui che hanno trafitto». / Il Vangelo è obbligo, non sentimento. È comando, non gusto. È obbedienza, non istinto. È servizio di vera salvezza universale, non lampada che si mette sotto il moggio. Il Vangelo è grido di salvezza che ogni uomo dovrà udire. Chi ama l’uomo gli fa udire il Vangelo della sua vita eterna. Chi lo odia, tace e fa silenzio. Gesù ha la Madre, dona la Madre. Ha lo Spirito, dona lo Spirito. Ha la grazia, dona la grazia. Ha la Parola, dona la Parola. Ha la vita eterna, dona la vita eterna. Chi ha, dona. Se il cristiano oggi non dona agli uomini né il Vangelo, né la Madre, né lo Spirito Santo, né Cristo Gesù, né il Padre, né la vita eterna, attesta che lui è privo di questi doni divini ed eterni. Ma se lui è privo, è segno che è incamminato sulla via della perdizione. / Madre di Dio, Angeli, Santi, colmateci di questi doni eterni per darli ad ogni uomo. 
</p>

<p>
<u>DIBRUNO-21</u> / Non abbiamo altro re che Cesare (Gv 18,1- 19,42) / Oggi, dinanzi a Pilato, i capi dei Giudei, rifiutando e rinnegando il loro Messia, non rifiutano e non rinnegano Gesù soltanto. Rifiutano il Messia di Dio, il suo Cristo. Loro non hanno altro re che Cesare. Cesare è il loro Messia. Non uno dei figli di Abramo. Questa affermazione segna la morte della loro fede e della loro religione. In tutta la storia della salvezza, da Abramo fino a questo giorno, non vi è momento più oscuro. Veramente come dice Gesù questa è l’ora delle tenebre, significata anche dall’oscuramento del sole avvenuto al momento della sua morte: “Poi Gesù disse a coloro che erano venuti contro di lui, capi dei sacerdoti, capi delle guardie del tempio e anziani: «Come se fossi un ladro siete venuti con spade e bastoni. Ogni giorno ero con voi nel tempio e non avete mai messo le mani su di me; ma questa è l’ora vostra e il potere delle tenebre». Era già verso mezzogiorno e si fece buio su tutta la terra fino alle tre del pomeriggio, perché il sole si era eclissato. Il velo del tempio si squarciò a metà. Gesù, gridando a gran voce, disse: «Padre, nelle tue mani consegno il mio spirito». Detto questo, spirò” (Lc 22, 52-53; 23,44-46). La scelta di Cesare come loro Messia, loro Cristo, loro Re, manifesta quanto grande è la forza del male negli uomini che si dicono adoratori del Dio vivo e vero, del Signore di tutta la terra, del Creatore dell’universo. / Allora Pilato fece prendere Gesù e lo fece flagellare. E i soldati, intrecciata una corona di spine, gliela posero sul capo e gli misero addosso un mantello di porpora. Poi gli si avvicinavano e dicevano: «Salve, re dei Giudei!». E gli davano schiaffi. Pilato uscì fuori di nuovo e disse loro: «Ecco, io ve lo conduco fuori, perché sappiate che non trovo in lui colpa alcuna». Allora Gesù uscì, portando la corona di spine e il mantello di porpora. E Pilato disse loro: «Ecco l’uomo!». Come lo videro, i capi dei sacerdoti e le guardie gridarono: «Crocifiggilo! Crocifiggilo!». Disse loro Pilato: «Prendetelo voi e crocifiggetelo; io in lui non trovo colpa». Gli risposero i Giudei: «Noi abbiamo una Legge e secondo la Legge deve morire, perché si è fatto Figlio di Dio». All’udire queste parole, Pilato ebbe ancor più paura. Entrò di nuovo nel pretorio e disse a Gesù: «Di dove sei tu?». Ma Gesù non gli diede risposta. Gli disse allora Pilato: «Non mi parli? Non sai che ho il potere di metterti in libertà e il potere di metterti in croce?». Gli rispose Gesù: «Tu non avresti alcun potere su di me, se ciò non ti fosse stato dato dall’alto. Per questo chi mi ha consegnato a te ha un peccato più grande». - Via! Via! Crocifiggilo! Da quel momento Pilato cercava di metterlo in libertà. Ma i Giudei gridarono: «Se liberi costui, non sei amico di Cesare! Chiunque si fa re si mette contro Cesare». Udite queste parole, Pilato fece condurre fuori Gesù e sedette in tribunale, nel luogo chiamato Litòstroto, in ebraico Gabbatà. Era la Parascéve della Pasqua, verso mezzogiorno. Pilato disse ai Giudei: «Ecco il vostro re!». Ma quelli gridarono: «Via! Via! Crocifiggilo!». Disse loro Pilato: «Metterò in croce il vostro re?». Risposero i capi dei sacerdoti: «Non abbiamo altro re che Cesare». Allora lo consegnò loro perché fosse crocifisso. / Noi in verità siamo oggi più sofisticati e sottili. Con modi assai garbati abbiamo rinnegato Cristo come Redentore e Salvatore dell’umanità. Lo abbiamo dichiarato inutile alla salvezza dell’uomo. Con questo nostro grave peccato, abbiamo privato il mondo della Luce vera, la Luce eterna che si è fatta carne per illuminare il cammino verso la vera conoscenza del Padre, degli uomini e di ogni altra realtà esistente, visibile e invisibile. Questo è oggi il peccato cristiano. Questo peccato segna però l’inizio della fine anche della nostra religione, della nostra purissima fede. Scomparso Cristo, cuore di ogni verità, muore la verità. Si può costruire l’umanità solo sulla falsità e sulla menzogna. Chi edifica sulla menzogna è solo Satana e i suoi angeli. Significa che noi, discepoli di Gesù, ci stiamo o ci siamo già trasformati in ministri del principe delle tenebre. Ora è giusto che ci si chieda? Quanto durerà quest’ora e questa potenza delle tenebre che sta provocando devastazione e rovina nel cuore anche dei piccoli e dei semplici, di quanti hanno consacrato la loro vita a Cristo Gesù come unica e sola sorgente della verità e della vita? Sappiamo che quest’ora passerà. È la nostra fede. / Madre della Redenzione, Angeli, Santi, fateci veri discepoli della verità di Cristo Gesù. 
</p>

<p>
<u>SILVESTRINI-21</u> / Tutto è compiuto... Il racconto giovanneo del Vangelo di oggi ci presenta un groviglio di situazioni, nelle quali intervengono diverse persone: i discepoli, le donne, i sacerdoti, il governatore, i soldati. Ognuno a modo suo si accosta impotente all'uomo Gesù, che va verso la sua passione e morte con responsabile consapevolezza, sapendo ciò che fa e accettando con amore quanto gli viene imposto con superficialità e ferocia da tutti. E' il vero dominatore degli eventi della sua passione e morte. Egli si fa trovare dai suoi carnefici, ma si rivela a loro nella sua potenza di Signore, "Io sono". Egli afferma di essere re, ma non di questo mondo; egli si lascia intronizzare sul seggio giudiziale del procuratore (Litòstroto) per dimostrare che è lui il vero giudice, nonostante sia condannato falsamente; egli è il vero re dei giudei secondo le profezie, per il titolo che portava l'iscrizione, posta sulla croce; infine dispone della sua madre, Maria, affidandola come madre al discepolo amato che è figura di tutti i credenti. Per tale prospettiva di vincitore anche sul patibolo della croce, la preghiera universale che segue il racconto della passione, diventa come effusione permanente dello Spirito sulla Chiesa per tutti gli uomini per cui Cristo è morto. Il racconto della passione, concluso dalla speciale oggi "preghiera universale" dei fedeli, ci preparerà all'adorazione della Croce come trofeo di morte e di vittoria. La Chiesa fin dalle origini, vede nella Croce, l'albero fiorito e fruttifero della vita, dal quale ciascuno coglie il frutto prezioso della salvezza: lo stesso Gesù che si offre in cibo. Questa croce, noi siamo invitati ad adorare, esprimendo con un bacio tutta la nostra gratitudine, per quanto da essa abbiamo ricevuto, e per essere solidali con quanti ancor oggi soffrono e amano.
</p>

<p>
<u>LOYOLA1</u> / <br>
Provo a starti accanto, Signore, nel piccolo del mio dolore. Piccolo che tuttavia mi schiaccia, perché piccola sono anch’io – e piccolo è il mio cuore. Tuttavia il dono immenso della tua vita può allargare le pareti strette del mio cuore. Sotto la croce mi obblighi ad alzare la testa; anche la tua morte mi chiama a guardare in alto: non una fossa, ma la cima di un monte. Guardo in alto per guardar te e la tua grandezza finalmente allarga il mio cuore. All’improvviso, dal dolore, col dolore, nel dolore scorgo il cielo sconfinato. Lascio che l’immensità della tua offerta plasmi il mio cuore perché davvero io possa essere a tua immagine. Allora anche il mio cuore si fa a immagine del tuo e il mio dolore, pur piccolo, diventa infine strumento di vita. Dalla croce mi mostri che non c’è compromesso nel tuo dono, nessuna clausola – unica condizione, l’amore. E nell’amore non c’è nulla da capire, solo vita da accogliere – perché d’amore tu muori, sì, ma per vivere. Quale dolore offro oggi, per stare accanto al Signore? Quando l’amore mi ha portato alla vita, pur facendomi attraversare l’amore? Quale mia meschinità pongo ai piedi del Signore, perché la sua morte me ne salvi? (Verena M.)
</p>

<p>
<u>LOYOLA2</u> / <br>
Nel giardino ci viene raccontato, più che l’arresto di Gesù, il suo lasciarsi trovare, l’offrirsi liberamente a chi lo cerca – esce anzi lui stesso, andando incontro a quelli che lo cercano. Colpisce la totale sproporzione tra la condizione in cui Gesù viene trovato, quella di un uomo pronto a consegnarsi da solo, senza violenza, e quella di chi vuole farlo prigioniero, il modo duro con cui lo vogliono prendere, con un’intera coorte di soldati romani. Ecco un discepolo, Giuda, che sembra essere diventato uno strumento incosciente, passivo dell’azione di un altro, sostanzialmente trascinato nell’ingranaggio che, pure, ha contribuito attivamente a mettere in moto. La ripetizione della formula “sono io” dice l’altezza di un Maestro che usa tutta l’autorità che ha per consegnarsi. E il suo offrirsi, piuttosto che il suo lottare, ha un effetto sbaragliante. Gesù parla chiaro: ciò che sta accadendo è una cosa che riguarda il Padre e il Figlio. Di Giuda non resta più traccia, l’azione passa poi ai soldati romani, poi Gesù interrogato da Anna e prima e dopo, uno dei suoi discepoli, Pietro, nega di conoscerlo: quanto contrasto tra le sue spaventate negazioni e la fermezza di Gesù che ripete “io sono”. E il fuoco acceso dai servi cui Pietro si avvicina per scaldarsi evidenzia il peso emotivo, relazionale di questo contrasto. L’incontro di Gesù con Pilato è ancora una lotta, uno scontro tra una concezione del potere totalitaria e violenta e la misericordia dell’unico re, Gesù. In tutti questi eventi, la dignità regale di Gesù e il compimento che Egli dà delle Scritture si esprime come piena, totale capacità di dono. Rimasto passivo nell’ultima fase del processo, Gesù ora si fa carico del suo destino prolungando il suo uscire andando incontro a quanti volevano arrestarlo, portandosi addosso la trave della propria crocifissione. E questo uscire troverà culmine estremo nella “consegna dello spirito”, nella fuoriuscita di sangue ed acqua dal costato. Ecco la sovrabbondanza del dono della vita. / Quand’è stata l’ultima volta in cui mi sono sentito amato senza misura né interesse? In quali occasioni mi sono sentito nelle mani di Dio, nonostante la paura e il disorientamento? Quali passi posso compiere per “uscire” da me, sulle orme di Gesù? (Enrica Bonino s.a.)
</p>

<p>
<u>LOYOLA-21</u> / Che cos’è la verità?, chiede Pilato. Cos’è la verità?, chiediamo noi quando siamo messi di fronte a delle scelte importanti, quando le difficoltà ci fanno vacillare, quando i dolori della vita ci fanno chiedere: è possibile che un Dio che mi ama voglia questa mia sofferenza? È la grande domanda del dolore dell’innocente: perché io soffro? E la risposta di Dio non arriva con parole o sillogismi, che qualcuno potrebbe piegare a suo piacimento. La risposta di Dio al dolore del mondo è Gesù. È la sua Passione, ma soprattutto la sua scelta di stare in questa Passione, di sopportare le conseguenze che il dolore e il peccato del mondo hanno causato, e di andare comunque avanti, di scegliere di fidarsi dell’amore del Padre. Allora forse, di fronte alla scelta di Gesù, al suo dolore di fronte al tradimento, dell’umiliazione, della morte, forse la domanda giusta è: qual è la mia verità? Cosa provo di fronte alla croce? Di fronte a un Dio che dice: “ho sete”? È una domanda che non può avere una risposta veloce, ma bisogna far germogliare nel cuore, far crescere con tenerezza, profondità, lentezza, lasciare che metta le radici nei nostri sentimenti. Perché solo con le radici nella Sua croce abbiamo la possibilità di entrare nel suo nuovo, straordinario Regno. / Quali sentimenti provo di fronte alla croce? Come mi immagino il Regno di cui parla Gesù? Cosa significa per me la Passione di Gesù? (Gloria Ruvolo)
</p>

<p>
<u>LettureBose</u> / Passione d'amore! / Ricorderò, quale esempio, ciò che accade tra gli uomini, poi, se lo Spirito santo me lo concede, passerò i a parlare di Gesù Cristo e di Dio Padre. Quando mi rivolgo a qualcuno e lo supplico di aver compassione di me per qualche cosa, se costui non è misericordioso, non soffre all'udire quello che gli dico; se invece è d'animo sensibile e non vi è in lui alcuna durezza di cuore, mi ascolta, ha compassione di me e alle mie preghiere prova un moto di profonda tenerezza. Pensa che qualcosa di simile avviene con il Salvatore. È disceso sulla terra mosso a compassione per il genere umano, ha patito le nostre sofferenze prima ancora di patire la croce e di degnarsi di assumere la nostra carne. Se non avesse patito, non sarebbe venuto a vivere la vita degli uomini. Dapprima ha sofferto, poi è disceso e si è mostrato. Qual è questa passione che ha sofferto per noi? È la passione dell'amore. Il Padre stesso, il Dio dell'universo, longanime e molto misericordioso (Sal 102 [103],8), compassionevole, non soffre anche lui in un certo modo? Non sai che quando si occupa delle cose umane prova una passione umana? Il Signore Dio tuo ha sopportato il tuo comportamento come un uomo sopporta suo figlio (Dt 1,31). Dio, dunque, sopporta il nostro comportamento come il Figlio di Dio porta le nostre sofferenze. Il Padre stesso non è impassibile. Se lo preghiamo, ha misericordia e compassione, patisce una passione d'amore e si trova a provare sentimenti che per la grandezza della sua natura non potrebbe avere e per causa nostra prende su di sé le umane sofferenze. (Origene, Omelie su Ezechiele 6,6) 
</p>

<p>
<u>FEGF1</u> / Meditazione sulla Passione / Oggi vedete quanto il Signore ha fatto per noi, di Giovanni Taulero nel quattordicesimo secolo / Venite, voi tutti che amate Dio; vedete quanto il Signore ha fatto per voi. Venite, voi tutti che siete stati riscattati mediante il sangue purissimo dell’Agnello innocente; venite e capite quanto egli ha sofferto a causa del nostro peccato. Oggi si apre per noi il Libro di Vita, i sette sigilli vengono sciolti (Ap 6). La verità risplende, in essa vengono manifestate tutte le ricchezze della sapienza e della scienza (Rm 11,33); Si apre una sorgente che contiene i misteri di Dio. Oggi si squarcia l’antico velo (Mt 27,51), tutte le figure fanno largo alla realtà. Il Santo dei santi viene spalancato, grazie a Gesù, sommo sacerdote. Il sacrificio offerto da lui non è altro che il proprio sangue. Oggi, in Cristo, viene rivelato il senso di tutti i simboli, tutti i misteri sono svelati. Oggi viene aperto il tesoro immenso del padre di famiglia, in cui attingeranno a piene mani tutti i poveri, tutti i deboli, tutti gli oppressi. Ognuno può attingere alle piaghe del Salvatore la grazia di cui ha bisogno. Oggi viene manifestato innanzitutto il mirabile mistero: il Re degli uomini si fa feccia del genere umano; l’Altissimo si fa l’ultimo di tutti; il Figlio unico di Dio si offre liberamente sulla croce per tutti noi peccatori. Vuole inchiodare il peccato sulla croce, uccidere la morte e, mediante il suo sangue prezioso, distruggere il documento scritto del nostro debito (Col 2,14), dove erano annotate le nostre colpe…
</p>

<p>
<u>RobertoPasolini</u> / Re(g)ale abbandono / Comincia in silenzio la liturgia del venerdì santo. Con i ministri sdraiati a terra, prostrati e adoranti. Polvere e silenzio sono necessari per poterci accostare al trono della croce e riconoscere in esso non un luogo di fatale sconfitta, ma un segno di misteriosa vittoria: «Ecco, il mio servo avrà successo, sarà onorato, esaltato e innalzato grandemente» (Is 52,13). Sembra impossibile guardare un patibolo e contemplarlo come un palcoscenico di amore infinito e libero. Eppure la voce di Isaia è raggiunta e rilanciata anche da quella dell’autore della lettera agli Ebrei. Le due letture cospirano fino a creare una sinfonia di rivelazione assordante e irresistibile: «[Cristo] nei giorni della sua vita terrena, offrì preghiere e suppliche, con forti grida e lacrime, a Dio che poteva salvarlo da morte e, per il suo pieno abbandono a lui, venne esaudito» (Eb 5,7). Non si può non restare attoniti e sgomenti di fronte a queste parole. Esaudito? Come? In che modo Dio ascolta e — soprattutto — esaudisce le preghiere più sofferte e accorate? Gli interrogativi potrebbero diventare persino più drammatici e inquietanti: se il Padre non ha risparmiato la morte al suo Figlio, come si comporterà con noi quando gli offriremo ancora le nostre lacrime, quando grideremo a lui tutta la paura che resta? L’antica omelia sul valore del sacerdozio di Cristo getta altra luce sulla luminosa caligine di questo santo giorno: «Pur essendo Figlio, imparò l’obbedienza da ciò che patì e, reso perfetto, divenne causa di salvezza eterna per tutti coloro che gli obbediscono» (Eb 5,8-9). Mentre noi proviamo a cercare — in terra e in cielo — le motivazioni di tutte le cose che ci capitano e ci segnano, mentre facilmente sappiamo usare ancora la preghiera per tentare di manipolare la realtà a nostro favore, il destino del servo di Dio annuncia che siamo ascoltati meglio e più profondamente quando rinunciamo a modulare i nostri gemiti in funzione delle attese del cuore. La sua esperienza di paradossale gloria ci svela che la preghiera non serve per ottenere cose, ma per crescere in una imperdibile e imprendibile relazione con Dio. Giungendo al fondo della sua preghiera, il Signore Gesù non ha svelato i motivi del male e della sofferenza, ma è riuscito a diventare “causa” di salvezza. Il respiro della preghiera si compie proprio in questo orizzonte, quando smettiamo di rincorrere le motivazioni e accettiamo di diventare noi stessi la “causa” assente e attesa. «Ecco l’uomo» (Gv 19,5) pensato da sempre da Dio. Non quello terrestre, sempre così incline a mettersi in salvo e in disparte, ma quello celeste, capace di balzare fuori dalla tana delle paure per dare la sua vita agli altri. Così «è compiuto» (19,30) l’uomo. Non quando tutti i suoi bisogni sono soddisfatti, le sue necessità sono risolte, ma quando egli diventa capace di accettare il limite con così tanta regalità da poterlo attraversare e celebrare. «Ho sete» (Gv 19,28). Muore assetato il Figlio di Dio. Assetato di noi. L’aceto che gli viene offerto è vino incerto, adulterato. Si estingue così la sete di Dio, con quello che noi — di fatto — siamo: uomini e donne incerti, ancora incapaci di amore e fedeltà. Eppure, motivi sufficienti a Dio per morire contento di dirci che senza di noi la storia non è ancora salva. Per questo noi oggi baciamo la croce. Per poter abbracciare come un trono e come un talamo tutto il limite dal quale ancora stiamo fuggendo. Dopo averci ricordato che possiamo realmente essere presenti nella nostra storia, in questo giorno di gioia e dolore il triduo pasquale ci annuncia che possiamo re(g)almente abbandonarci all’avventura di essere umani fino in fondo. Come terra assetata, arida, deserta. Prossima a risorgere.
</p>

<p>
<u>MichaelDavideSemeraro</u> / Convertire... in bacio / Ciò che fa la differenza tra il lavare i piedi di un servo e quelli di un amante è il bacio che riesce a trasformare radicalmente la realtà pur senza mutarla. Ciò che fa la differenza tra un patibolo ignominioso e il trono dell’amore è il bacio che oggi – non solo il celebrante – ma tutti i fedeli pongono sul legno della croce rendendolo così un ramoscello di vita. Mentre ci avviciniamo alla croce per baciarla possiamo sentirci tutto come un ranocchio che ha bisogno di un bacio per diventare principe e ritrovare così tutta la propria bellezza e la propria dignità in un amore capace di andare oltre le apparenze e di sfidare tutte le negazioni che annichiliscono e annientano l’immagine meravigliosa di Dio che si nasconde in ciascuna delle sue creature. Il grido del Crocifisso non solo raggiunge ma si fa interprete di ogni grido umano, trasformandolo così in una supplica di presenza e di amore: «Dio mio, Dio mio…»! Come spiega poeticamente Christian Bobin, «questa parola di Cristo è la parola la più amorosa che si possa immaginare. Ciascuno ne conosce la vibrazione intima. Nessuna vita può fare l’economia di questo grido. Questa parola è il cuore dell’amore, la sua fiamma tremolante, si addormenta ma non si spegne. Questa è la sola prova dell’esistenza di Dio: non ci si rivolge infatti così al nulla. Quest’ultimo scintillìo della parola fa di Cristo qualcosa di più di un angelo: il nostro fratello angosciato e fragile. Questo grido che si infrange contro la gola di marmo di un Dio ammutolito, dà di Colui che lo lancia la realtà più intima tanto da renderlo il più prossimo dei nostri possibili prossimi: noi stessi quando la fiducia se ne va come il sangue scorre da una vena tranciata eppure continuiamo a parlare amorosamente a chi ci sta uccidendo. Bisogna che il buio si accentui perché sorga la prima stella» (Ch. BOBIN, L’homme-joie, L’iconoclaste, Paris 2012). Nel salmo di questa liturgia non funebre, ma nuziale, troviamo le parole più serene e confidenti che dovrebbero diventare parte integrante del nostro stesso vocabolario: «Alle tue mani affido il mio spirito» (Sal 30,6). Il profeta Isaia sembra protestare contro tutte le apparenze e ci aiuta a cogliere la posta in gioco del mistero della croce che sfida tutte le logiche mondane e le annienta: «Ecco il mio servo avrà successo, sarà onorato, esaltato e innalzato grandemente» (Is 53,13). In questo memoriale della passione del Signore, siamo chiamati ad andare oltre per riconoscere, sotto le apparenze del fallimento, la vittoria di un amore che si lascia annientare senza lasciarsi vincere quanto a dedizione e donazione. Per questo le parole della Lettera agli Ebrei ci raggiungono diritto al cuore della nostra ricerca del modo di dare una risposta a tanto amore: «Accostiamoci dunque con piena fiducia al trono della grazia per ricevere misericordia e trovare grazia, così da essere aiutati al momento opportuno» (Eb 4,16). Avvicinarci alla croce come a un trono da cui speriamo di ricevere la misericordia e la grazia di preparare il tempo in cui toccherà a noi di rispondere alla vita con lo stesso stile e con la stessa passione del Signore. Pilato lo offre anche a noi quale modello, quale via, quale sguardo: «Ecco l’uomo» (Gv 19,6).
</p>

<p>
<u>HomilyVoice-21</u> / PRIMA LETTURA Disprezzato e reietto dagli uomini, uomo dei dolori che ben conosce il patire, come uno davanti al quale ci si copre la faccia; era disprezzato e non ne avevamo alcuna stima. Egli è stato trafitto per le nostre colpe, schiacciato per le nostre iniquità. Il castigo che ci dà salvezza si è abbattuto su di lui; per le sue piaghe noi siamo stati guariti. Il profeta Isaia vede in visione Cristo Gesù Crocifisso come se stesse ai piedi della croce. Vede e sente i cuori e le voci di tutti coloro che erano presenti lungo la via dolorosa e anche sul Golgota. Vede il cuore di Cristo Signore e il cuore del Padre. Vede in questi due cuori, che sono un solo cuore, nella comunione dello Spirito Santo, tutto il loro amore per l’uomo da redimere, salvare, liberare dal pesante giogo del peccato e della morte. Vede che Gesù non è sulla croce per colpe da Lui commesse. Sulla croce sta per il suo grande amore. Lui è lì perché ha preso tutti i nostri peccati, tutti i nostri misfatti, tutte le offese arrecate a Dio, e li ha espiati al nostro posto, in vece nostra. Noi non avremmo potuto espiare le nostra trasgressioni. Erano peccatori, siamo peccatori. Lui invece innocentissimo, senza peccato, ha potuto prendere il nostro posto ed espiare tutto per noi. Il profeta Isaia vede anche i frutti di questo grandissimo amore del Servo Sofferente. Il suo ritorno nella luce e il premio che il Padre gli farà. Gli darà in dono la moltitudine dei salvati e dei redenti. Una cosa però il profeta non la vede. O se l’ha vista, non l’ha rivelata. Non rivela che il Servo è Dio stesso, è il Figlio Unigenito del Padre che si è fatto carne ed è venuto ad abitare in mezzo a noi pieno di grazia e verità. Non rivela che chi à disprezzato, ingiuriato, offeso, condotto come pecora muta al macello, è la Persona del Figlio eterno del padre. Il Figlio di Dio per il suo grande amore per l’uomo giunge fino a lasciarsi trafiggere, crocifiggere, per la nostra redenzione eterna. È questa la differenza con ogni altra croce, ogni altro martire, ogni altro crocifisso nella storia. La differenza la fa Dio. Sul Golgota l’agnello mansueto condotto al macello è Dio, il Figlio di Dio. Su nessun altro Golgota e in nessun altro luogo chi muore è il Figlio di Dio. È questa differenza che ci permette di conoscere quanto è grande l’amore di Dio per noi. Il Creatore muore per la sua creatura. Il Signore si sacrifica per il servo. Perché Isaia non rivela chi è il Servo del Signore è mistero che è ben custodito nel cuore del Padre. LEGGIAMO Is 52,13-53,12 Ecco, il mio servo avrà successo, sarà onorato, esaltato e innalzato grandemente. Come molti si stupirono di lui – tanto era sfigurato per essere d’uomo il suo aspetto e diversa la sua forma da quella dei figli dell’uomo –, così si meraviglieranno di lui molte nazioni; i re davanti a lui si chiuderanno la bocca, poiché vedranno un fatto mai a essi raccontato e comprenderanno ciò che mai avevano udito. Chi avrebbe creduto al nostro annuncio? A chi sarebbe stato manifestato il braccio del Signore? È cresciuto come un virgulto davanti a lui e come una radice in terra arida. Non ha apparenza né bellezza per attirare i nostri sguardi, non splendore per poterci piacere. Disprezzato e reietto dagli uomini, uomo dei dolori che ben conosce il patire, come uno davanti al quale ci si copre la faccia; era disprezzato e non ne avevamo alcuna stima. Eppure egli si è caricato delle nostre sofferenze, si è addossato i nostri dolori; e noi lo giudicavamo castigato, percosso da Dio e umiliato. Egli è stato trafitto per le nostre colpe, schiacciato per le nostre iniquità. Il castigo che ci dà salvezza si è abbattuto su di lui; per le sue piaghe noi siamo stati guariti. Noi tutti eravamo sperduti come un gregge, ognuno di noi seguiva la sua strada; il Signore fece ricadere su di lui l’iniquità di noi tutti. Maltrattato, si lasciò umiliare e non aprì la sua bocca; era come agnello condotto al macello, come pecora muta di fronte ai suoi tosatori, e non aprì la sua bocca. Con oppressione e ingiusta sentenza fu tolto di mezzo; chi si affligge per la sua posterità? Sì, fu eliminato dalla terra dei viventi, per la colpa del mio popolo fu percosso a morte. Gli si diede sepoltura con gli empi, con il ricco fu il suo tumulo, sebbene non avesse commesso violenza né vi fosse inganno nella sua bocca. Ma al Signore è piaciuto prostrarlo con dolori. Quando offrirà se stesso in sacrificio di riparazione, vedrà una discendenza, vivrà a lungo, si compirà per mezzo suo la volontà del Signore. Dopo il suo intimo tormento vedrà la luce e si sazierà della sua conoscenza; il giusto mio servo giustificherà molti, egli si addosserà le loro iniquità. Perciò io gli darò in premio le moltitudini, dei potenti egli farà bottino, perché ha spogliato se stesso fino alla morte ed è stato annoverato fra gli empi, mentre egli portava il peccato di molti e intercedeva per i colpevoli. Oggi i cristiani sono privi di ogni sana intelligenza, ogni vera sapienza, ogni retta conoscenza. Se sono privi di queste cose è segno che sono privi di Spirito Santo. Senza lo Spirito Santo non si può comprendere il mistero di Cristo Gesù. Senza lo Spirito Santo se ne fa un uomo come tutti gli altri uomini. Oggi è proprio questo che sta accadendo: non si vuole nessuna differenza tra Cristo Gesù, ogni altro fondatore di religione, ogni altro uomo. Nulla è più falso di questo pensiero. Prima di tutto perché privo di ogni verità storica. Gesù passò in mezzo a noi operando solo il bene. Lui non conosce il male. Mai lo ha conosciuto. In secondo luogo Gesù è morto da innocente su una croce. Nessuno è mai morto in croce come Lui. Vera pecora muta dinanzi a chi lo tosa. Anche questa è verità storica che va affermata. In terzo luogo chi muore in croce è il Figlio Unigenito del Padre fattosi carne. Muore per espiare i peccato del mondo. Muore in vece nostra per operare la nostra redenzione. Il suo è vero sacrificio vicario. Oggi più che mai urge che gli occhi del nostro spirito vedano più del profeta Isaia. Isaia vive il sacrificio vicario del Servo. Noi dobbiamo vedere anche chi è il Servo e il Servo è l’Unigenito Figlio del Padre. La nostra cecità spirituale attesta che siamo slegati dallo Spirito Santo. Ma se siamo slegati dallo Spirito del Signore siamo fortemente legati al mondo, al suo pensiero, al suo peccato, alla sua stoltezza e insipienza. Slegati dallo Spirito, saremo slegati da ogni mistero: del Padre, del Figlio, dello Spirito Santo, della salvezza, della redenzione, della vita eterna, della Chiesa, della vita e della morte. Saremo legati alla falsità e ad ogni menzogna. È quanto oggi sta accadendo ai discepoli di Gesù. SECONDA LETTURA Accostiamoci dunque con piena fiducia al trono della grazia per ricevere misericordia e trovare grazia, così da essere aiutati al momento opportuno. Pur essendo Figlio, imparò l’obbedienza da ciò che patì e, reso perfetto, divenne causa di salvezza eterna per tutti coloro che gli obbediscono. Come ci si accosta con piena fiducia al trono della grazia per riceve misericordia e trovare grazia? Le regole per accostarci sono date a noi dallo Spirito Santo per tramite dei suoi Profeti, Apostoli, Evangelisti. La prima regola per accostarci al trono della grazia è la fede in Cristo Gesù, il solo nome nel quale è stabilito che possiamo essere salvati. Senza questa purissima fede, nessuna grazia ci sarà concessa, perché Cristo Gesù è il Mediatore della vita eterna del Padre. Dio è vita eterna e la vita eterna che è Dio è in Cristo Gesù. La seconda regola è la volontà non solo di credere in Cristo Gesù, ma anche di obbedire ad ogni sua Parola. La grazia ci è data perché noi, come Lui, imitando il suo esempio, impariamo ad obbedire alla sua Parola per tutti i giorni della nostra vita. La terza regola è il pentimento e l’abbandono di ogni via di male per incamminarsi sulla via del bene e in esso ritornare. La quarta regola è rimanere sempre in Cristo, rimanendo nella sua Parola. Si rimane in Cristo, se si rimane con Cristo, cioè se si vive come vero corpo di Cristo, nella comunione con ogni altro membro del corpo di Cristo, al fine di formare il corpo di Cristo, facendolo crescere in santità e pregando il Padre che sempre aggiunga nuovi membri, nuovi figli. Se queste regole non vengono osservate, non ci si può accostare al trono della grazia, perché su questo trono non è seduto Dio, è seduto Cristo Gesù. Il Padre ha stabilito che unico trono della grazia per i secoli eterni è solo il suo Figlio Unigenito, il suo Verbo che si è fatto carne, il suo Agnello Immolato e Risorto. Questo è il decreto eterno del Padre e nessuna creatura né nei cieli, né sulla terra, né sotto terra lo potrà mai dichiarare nullo. Senza la fede vera nel Figlio mai vi potrà essere vera fede nel Padre. La vera fede nel Figlio è la sola via per accostarci con fiducia al trono della grazia. LEGGIAMO Eb 4,14-16; 5,7-9 Dunque, poiché abbiamo un sommo sacerdote grande, che è passato attraverso i cieli, Gesù il Figlio di Dio, manteniamo ferma la professione della fede. Infatti non abbiamo un sommo sacerdote che non sappia prendere parte alle nostre debolezze: egli stesso è stato messo alla prova in ogni cosa come noi, escluso il peccato. Accostiamoci dunque con piena fiducia al trono della grazia per ricevere misericordia e trovare grazia, così da essere aiutati al momento opportuno. Nei giorni della sua vita terrena egli offrì preghiere e suppliche, con forti grida e lacrime, a Dio che poteva salvarlo da morte e, per il suo pieno abbandono a lui, venne esaudito. Pur essendo Figlio, imparò l’obbedienza da ciò che patì e, reso perfetto, divenne causa di salvezza eterna per tutti coloro che gli obbediscono. Oggi la confusione che governa il cuore di molti discepoli di Gesù è proprio questa: non solo l’abolizione del decreto eterno del Padre che ha stabilito che il solo trono della grazia è Cristo Signore, il suo Verbo Incarnato Crocifisso, Risorto, costituito Signore e Giudice, Via, Verità, Vita Eterna per ogni uomo, quanto anche la volontà di abrogare questo decreto, come se questa abrogazione dipendesse da essi. Può mai una creatura dichiarare nullo un decreto eterno del Padre? Eppure oggi proprio questo sta avvenendo: i cristiani stanno mettendo ogni loro impegno a dichiarare nullo questo decreto. Questa volontà è attestata da tutte le dichiarazioni che ogni giorno vengono proclamate per innalzare altri troni di grazia che il Padre celeste mai ha innalzato e mai innalzerà. Se Dio non innalza, nessun uomo potrà innalzare. Altra regola che va sempre osservata: ogni discepolo di Gesù è obbligato a manifestare ad ogni altro uomo e anche ai suoi fratelli di fede, qual è il vero trono della grazia al quale ci si deve accostare. Se manifestiamo il trono vero e ad esso cisi accosta, la grazia viene elargita in abbondanza. Se invece viene indicato un trono falso, nessuna grazia verrà da esso. È un trono che Dio non ha stabilito. Oggi è questo il nostra grande peccato, il grande peccato cristiano: stiamo indicando al mondo troni sui quali Cristo Gesù non è assiso. Stiamo mandando ad attingere l’acqua della vita in pozzi nei quali c’è solo fango. Ci priviamo noi della grazia. Non permettiamo ad altri di accedervi. LETTURA DEL VANGELO Allora Pilato gli disse: «Dunque tu sei re?». Rispose Gesù: «Tu lo dici: io sono re. Per questo io sono nato e per questo sono venuto nel mondo: per dare testimonianza alla verità. Chiunque è dalla verità, ascolta la mia voce». Disse loro Pilato: «Metterò in croce il vostro re?». Risposero i capi dei sacerdoti: «Non abbiamo altro re che Cesare». Allora lo consegnò loro perché fosse crocifisso. Dopo aver preso l’aceto, Gesù disse: «È compiuto!». E, chinato il capo, consegnò lo spirito. Nella passione narrata dall’Evangelista Giovanni, Gesù è presentato come il solo Signore. Lui governa. Non è governato. Tutti gli altri che sono attori nella passione di Gesù vengono rivelati nella loro schiavitù di peccato. Gesù è il Signore dinanzi al sommo sacerdote e dinanzi a Pilato. È il Signore davanti ai soldati e alla folla. È il Signore sulla croce. È Lui che governa ogni cosa. Lui non è governato da nessuna cosa. A Pilato si rivela come il Signore e il Testimone della verità. Lui non ha altra missione da compiere se non quella di rendere testimonianza alla verità. Chi è dalla verità ascolterà sempre la sua voce. Chi invece è schiavo e prigioniero della falsità mai potrà camminare nella verità. Pilato, essendo schiavo e prigioniero della sua falsità, vede la giustizia di Cristo, la proclama, ma non la difende a prezzo della sua vita. È questa la differenza tra la regalità di Cristo e la “regalità” di Pilato. Gesù, Testimone della verità, difende la verità donando la sua stessa vita per essa. Pilato sacrifica Cristo, il Testimone della verità, per la difesa della sua falsità. Infatti si arrende non appena i Giudei gridano che se lui libera la verità diviene nemico della falsità. A questo punto Pilato sceglie la falsità e abbandona la verità perché venga crocifissa. Anche i capi dei sacerdoti sono schiavi della falsità. Essi oggi rinnegano Dio come loro re, la loro purissima verità, è scelgono la menzogna come loro re. Il loro re è un re di menzogna, Cesare. Non è il Re della verità, il loro Dio e Signore. Non è il loro re, il Re della giustizia e della pace. La nostra vita è una scelta perenne: dinanzi a noi stanno la verità e la menzogna, Cristo Gesù e il mondo. Se scegliamo Cristo, la verità, non possiamo scegliere il mondo, la falsità. Ogni nostra scelta rivela se noi siamo i servi della verità oppure gli schiavi della falsità, della menzogna, del peccato, della morte. Pe scegliere la verità dobbiamo essere liberi anche di lasciarci crocifiggere. Se non abbiamo questa libertà di certo non saremo i servi della verità. La verità è sempre crocifissa. Una verità non crocifissa mai potrà esistere, dal momento che la Verità eterna è stata crocifissa. Gesù consegna il suo spirito al Padre dopo aver reso testimonianza che ogni sua Parola è purissima verità. Ad ogni Parola del Padre Lui ha dato compimento. Nessuna è risultata falsa. Tutte sono risultate vere. LEGGIAMO ALCUNI BRANI DEL TESTO DI Gv 18,1-19,42 Pilato allora rientrò nel pretorio, fece chiamare Gesù e gli disse: «Sei tu il re dei Giudei?». Gesù rispose: «Dici questo da te, oppure altri ti hanno parlato di me?». Pilato disse: «Sono forse io Giudeo? La tua gente e i capi dei sacerdoti ti hanno consegnato a me. Che cosa hai fatto?». Rispose Gesù: «Il mio regno non è di questo mondo; se il mio regno fosse di questo mondo, i miei servitori avrebbero combattuto perché non fossi consegnato ai Giudei; ma il mio regno non è di quaggiù». Allora Pilato gli disse: «Dunque tu sei re?». Rispose Gesù: «Tu lo dici: io sono re. Per questo io sono nato e per questo sono venuto nel mondo: per dare testimonianza alla verità. Chiunque è dalla verità, ascolta la mia voce». Gli dice Pilato: «Che cos’è la verità?». Era la Parasceve della Pasqua, verso mezzogiorno. Pilato disse ai Giudei: «Ecco il vostro re!». Ma quelli gridarono: «Via! Via! Crocifiggilo!». Disse loro Pilato: «Metterò in croce il vostro re?». Risposero i capi dei sacerdoti: «Non abbiamo altro re che Cesare». Allora lo consegnò loro perché fosse crocifisso. Stavano presso la croce di Gesù sua madre, la sorella di sua madre, Maria madre di Clèopa e Maria di Màgdala. Gesù allora, vedendo la madre e accanto a lei il discepolo che egli amava, disse alla madre: «Donna, ecco tuo figlio!». Poi disse al discepolo: «Ecco tua madre!». E da quell’ora il discepolo l’accolse con sé. Dopo questo, Gesù, sapendo che ormai tutto era compiuto, affinché si compisse la Scrittura, disse: «Ho sete». Vi era lì un vaso pieno di aceto; posero perciò una spugna, imbevuta di aceto, in cima a una canna e gliela accostarono alla bocca. Dopo aver preso l’aceto, Gesù disse: «È compiuto!». E, chinato il capo, consegnò lo spirito. Era il giorno della Parasceve e i Giudei, perché i corpi non rimanessero sulla croce durante il sabato – era infatti un giorno solenne quel sabato –, chiesero a Pilato che fossero spezzate loro le gambe e fossero portati via. Vennero dunque i soldati e spezzarono le gambe all’uno e all’altro che erano stati crocifissi insieme con lui. Venuti però da Gesù, vedendo che era già morto, non gli spezzarono le gambe, ma uno dei soldati con una lancia gli colpì il fianco, e subito ne uscì sangue e acqua. Chi ha visto ne dà testimonianza e la sua testimonianza è vera; egli sa che dice il vero, perché anche voi crediate. Questo infatti avvenne perché si compisse la Scrittura: Non gli sarà spezzato alcun osso. E un altro passo della Scrittura dice ancora: Volgeranno lo sguardo a colui che hanno trafitto. Oggi uno solo è problema che affligge il cristiano: la sua non volontà di schierarsi dalla parte della Verità, che è Cristo Gesù. Il non schieramento dalla parte della Verità Immolata e Risorta, attesta la nostra schiavitù e sottomissione alla falsità e alla menzogna del mondo. Quando si è schiavi e assoggettati, prigionieri e figli della falsità, sempre si diviene non solo rinnegatori della Verità, ma anche suoi Crocifissori. I capi dei sacerdoti devono crocifiggere Cristo Signore. Pilato deve abbandonare Cristo perché venga crocifisso. La folla deve scegliere Barabba. Il sinedrio deve condannare Gesù come bestemmiatore. Ogni falsità deve crocifiggere la verità. Quando si è schiavi della falsità e della menzogna, l’obbedienza ad esse è naturale, così come sono naturali i frutti di un albero. L’albero cattivo mai potrà produrre frutti buoni. L’albero buono mai potrà produrre frutti cattivi. Chi si fa mondo, agisce come il mondo, pensa come il mondo, vuole come il mondo. Per natura è così. Questo deve insegnarci che se noi vogliamo essere i testimoni della verità, dobbiamo convertirci alla Parola di Cristo Signore, rimanere fedeli ad essa. Allora conosceremo la verità e la verità ci farà liberi. Nessuno pertanto si deve meravigliare se i capi dei sacerdoti, Pilato, la folla, i soldati, producono frutti secondo la loro natura. Qual è la natura della falsità? La difesa della falsità, la crocifissione della verità. È legge universale, alla quale nessuno può sfuggire. Chi è schiavo della falsità sempre crocifiggerà la verità. La verità sarà sempre crocifissa dagli schiavi della falsità e della menzogna. È legge universale della natura di peccato. Diveniamo in Cristo, con Cristo, per Cristo, natura di grazia, libertà, verità, sempre ci lasceremo crocifiggere per rendere testimonianza alla Verità e la Verità per noi è una persona: Cristo Gesù, l’Agnello di Dio Crocifisso e Risorto. Madre di Cristo Signore, viene in nostro aiuto. Fa’ che rimaniamo sempre natura di grazia, libertà, verità per essere oggi e sempre testimoni fedeli della verità di Cristo Gesù, il solo nome nel quale è stabilito che possiamo essere, redenti, giustificati, salvati. Amen. O Crux ave, spes unica (Meditazione sul mistero della Croce) La Croce va salutata e accolta come la sola speranza data dal Signore nostro Dio ad ogni uomo. Non vi sono però molte croci. La Croce, che è la sola speranza data ad ogni uomo, è quella di Cristo Gesù. Chi vuole portare vera speranza sulla nostra terra, anche lui deve accogliere la Croce di Cristo e lasciarsi crocifiggere su di essa nel suo corpo, così da formare una sola Croce e un solo Crocifisso: noi in Cristo e Cristo in noi. La crocifissione fisica di Cristo è il frutto della sua crocifissione spirituale. Chi è Cristo? È il Crocifisso Eterno, è l’Inchiodato Eterno sul legno spirituale eterno della volontà del Padre suo. Questa crocifissione eterna, facendosi Lui carne e venendo ad abitare in mezzo a noi pieno di grazia e di verità, si fa crocifissione, prima della sua volontà umana alla volontà del Padre e poi anche crocifissione nel suo corpo. Sul Golgota la crocifissione raggiunge il sommo della perfezione. La Croce è la sola nostra unica speranza perché la salvezza viene da essa. Attenzione però! La salvezza non è solo il premio dato a Cristo Gesù per la sua obbedienza. È anche il premio che è dato ad ogni uomo che accoglie di divenire con Cristo un solo Crocifisso, lasciandosi inchiodare anche lui sul legno, prima legno spirituale della volontà di Cristo Gesù, della sua Parola, e poi legno fisico, con chiodi di ferro. Deve non c’è questa crocifissione non c’è salvezza. Se Dio, che è nei cieli ed è insultato pur essendo invisibile, viene sulla nostra terra e si rende visibile, sarà forse risparmiato dagli insulti? Lo stesso odio che è verso il Dio invisibile si riversa sul Dio visibile con violenza ancora più grande. È questa la sorte di Dio: l’insulto, l’oltraggio, il rifiuto. Al Dio invisibile però nulla si può fare in modo diretto nella sua persona. Il Dio visibile è stato fisicamente oltraggiato, perseguitato, sputato, insultato, condannato, ucciso. Al Dio visibile che è Gesù Signore tutto questo è accaduto avendo Lui scelto di rimanere sempre fedele alla voce del Padre suo. Come ascolta il Padre nel cielo, così lo ascolta sulla terra. Per questo ascolto è stato crocifisso. Come il Dio Incarnato, il Dio visibile, è stato perseguitato, insultato, crocifisso, così anche tutti coloro che crederanno in Cristo saranno perseguitati, insultati, uccisi. Se non sono uccisi nel corpo, sempre saranno uccisi nell’anima e in essa trafitti. La terra è il luogo nel quale l’obbedienza si può vivere solo sul “legno” della persecuzione, sul legno del totale rinnegamento di sé. È questa la Legge della vera salvezza: si perde la vita sulla terra per obbedire, la si guadagna nei cieli eterni. La salvezza eterna è un premio alla perdita della nostra vita. Oggi la tentazione sta insegnando ai cristiani un trucco veramente diabolico per sfuggire alla vera obbedienza da dare alla voce di Cristo Gesù. Questo trucco consiste nel saltare Cristo Signore e professarsi adoratori di un Dio senza Cristo Crocifisso. Siamo invitati ad essere idolatri e noi neanche ce ne stiamo accorgendo. Per noi la sola voce da ascoltare non è quella di Dio, bensì quella di Cristo Gesù. L’ascolto è a Cristo, la fede è in Cristo. Saltare Cristo è cadere in una vera trappola infernale. Si viene infatti esclusi dalla vera salvezza, dalla vera vita, dalla luce. Ignoriamo la verità e la giustizia. Se cadiamo in questa trappola infernale non possiamo più rendere vera gloria al Padre. Non possiamo più né professare né confessare la sua divina ed eterna verità. Non possiamo più celebrare la gloria di Cristo Gesù. Solo celebrando la gloria di Cristo Gesù possiamo celebrare la gloria del Padre. Infatti allo stesso modo che Cristo Gesù celebra la gloria del Padre, così il cristiano deve celebrare la gloria di Cristo Gesù. Il cristiano vive imitando Cristo. Gesù celebra la gloria del Padre rimenando sempre dalla sua verità. Il Padre celebra la gloria del Figlio accreditandolo nella sua verità. Gesù ha consumato tutta la sua vita per manifestare la verità del Padre suo. È questa la sua gloria: Lui è il solo Figlio generato dal Padre nell’oggi dell’eternità. Il solo per mezzo del quale il Padre ha creato il cielo e la terra. Il solo che della creazione è la vita e la luce. Tutto è stato fatto per Cristo Gesù e in vista di Cristo Gesù. Il solo Dio che si è fatto carne ed è venuto per portare sulla nostra terra la verità e la grazia. Il solo che conosce il Padre. Il solo che lo può a noi rivelare. Il solo Mediatore tra il Padre e l’intera creazione. Tutto il Padre ha messo nelle sue mani. Gesù è il solo Redentore. Il solo Salvatore. Il solo nome nel quale è stabilito che noi possiamo essere salvati. Il solo che è morto per i nostri peccati. Il solo che è risorto per la nostra giustificazione. Il solo che è stato costituito Signore e Giudice dei vivi e dei morti. Il solo che ha in mano il libro sigillato della storia. Il solo che può aprire i suoi sigilli. Il solo nostro vero Pastore che ci conduce alle sorgenti eterne delle acque della vita. Il solo Creatore della vera speranza. Ogni cristiano è chiamato a rendere gloria a Cristo e rendendo gloria a Cristo Gesù rende gloria al Padre. È verità eterna: chi non rende gloria al Figlio mai potrà rendere gloria al Padre. È il Figlio la gloria del Padre e anche la via attraverso la quale la vera gloria sale al Padre. Il Padre ha un solo desiderio nel cuore: che ogni uomo divenga vero discepolo di Gesù e che ogni discepolo di Gesù consumi la sua vita per manifestare la gloria del suo Maestro e Signore. Se Gesù non viene glorificato, neanche il Padre viene glorificato. La verità del discepolo è dalla verità di Cristo. La verità di Cristo è dalla verità del Padre. Senza la verità del discepolo nessuna gloria sale né verso Cristo e né verso il Padre. Dicendo oggi molti discepoli di Gesù che per essere salvati non c’è alcun bisogno di Cristo Signore, si priva così Cristo Gesù e il Padre della loro vera gloria e la si dona agli idoli. Non credo vi sia bestemmia più pesante. Ma anche non c’è illusione più grande. Siamo nella universale falsità. Abbandoniamo Cristo, sorgente di acqua viva, per delle cisterne piene di fango. Oggi sono molti i cristiani che rinnegano Gesù, che è la gloria del Padre, e dicono di adorare Dio. Dio è solo il Padre del Signore nostro Gesù Cristo. Solo adorando Cristo si adora il Padre. Non vi è inganno più grande. Diveniamo schiavi della falsità, delle tenebre, dell’idolatria se diciamo di adorare Dio, rinnegando e calpestando così ancora una volta Gesù. Come Gesù è crocifisso sulla volontà del Padre così il cristiano deve esserlo sulla volontà di Cristo. Se il discepolo di Gesù nutre la sua fede attingendo la verità dalla Parola del suo Maestro e Signore, perché oggi Gesù viene messo da parte e si vuole andare a Dio rinnegando la via che il Padre ci ha dato perché noi andiamo a Lui? Rinneghiamo questa via perché, percorrendola, dobbiamo passare per la derisione, la persecuzione, la condanna, la morte. Dobbiamo affrontare tutto l’odio del mondo contro Cristo Crocifisso, odio senza ragione. L’altra via, quella da noi stabilita, pensata, voluta, scelta, non passa per la derisione, la persecuzione, la condanna, la morte. È via del mondo e il mondo ama tutto ciò che viene da esso. È facile allora conoscere se siamo adoratori di Dio secondo il mondo o se lo siamo secondo quanto il Padre ha stabilito nel suo decreto eterno. Quando il decreto del Padre viene disprezzato, ingiuriato, rinnegato, siamo idolatri, non adoratori del vero Dio. Siamo veri adoratori del Padre se ci lasciamo attrarre da Cristo Gesù Crocifisso. “Io quando sarò innalzato da terra, attirerò tutti a me”. Se non ci lasciamo attrarre da Cristo Gesù Crocifisso non siamo veri adoratori del Padre. Non camminiamo per la via da lui stabilita, ma seguiamo le nostre vie, che mai potranno divenire vie del nostro Dio e Signore. Le mie vie, dice il Signore, non sono le vostre vie. I miei pensieri non sono i vostri pensieri. Oggi più che mai è necessario che ogni discepolo di Gesù faccia una scelta forte, la stessa scelta fatta dall’Apostolo Paolo. Si sceglie Cristo Gesù Crocifisso, per conformarsi a Cristo Gesù Crocifisso. Divenendo il discepolo di Gesù in tutto simile al suo Signore, di Cristo Signore lui aumenta, accresce la potenza di attrazione. Per la sua conformazione a Cristo molti saranno attratti a Cristo. A Lui si convertiranno. Diventeranno suoi discepoli. La gloria eterna è frutto di questa conformazione a Gesù Crocifisso. Dobbiamo lasciarci attrarre da Cristo Crocifisso se vogliamo noi attrarre a Cristo qualcuno. Ognuno attrae a ciò da cui esso stesso è attratto. Chi è attratto da Cristo attrae a Cristo. Chi è attratto dal mondo, attrae al mondo. Chi è attratto dal male attrae al male. Oggi il cristiano non attrae più a Cristo Crocifisso perché lui da Cristo Crocifisso non si lascia attrare. Non vuole essere attratto. Lo ha rinnegato. Rivela l’Apostolo Giovanni: «Et nos cognovimus et credidimus caritati quam habet Deus in nobis. Deus caritas est et qui manet in caritate in Deo manet et Deus in eo». Traduciamo: «Deus crux est et qui manet in cruce in Deo manet et Deus in eo». Cristo Gesù è Amore. Il suo Amore è Croce. Si rimane nella Croce, si rimane nell’Amore. Si rimane in Cristo. Si rimane in Dio per la potenza dello Santo Spirito. Usciamo dalla Croce, usciamo dall’amore, usciamo da Dio. Madre di Cristo Gesù Crocifisso, Vergine Crocifissa come Lui nell’anima, aiuta ogni uomo perché si lasci attrarre da Cristo Gesù Crocifisso. Solo così sarà dato a Lui molta forza per attrarre a sé le moltitudini.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
