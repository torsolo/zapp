<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Lunedì della VI settimana del Tempo Ordinario.
</p>

<p>
<u>ANTIFONA</u> / Sii per me una roccia di rifugio, un luogo fortificato che mi salva. Tu sei mia rupe e mia fortezza: guidami per amore del tuo nome. (Sal 30,3-4)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / O Dio, che hai promesso di abitare in coloro che ti amano con cuore retto e sincero, donaci la grazia di diventare tua degna dimora. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Caino alzò la mano contro il fratello Abele e lo uccise</b> / Dal libro della Gènesi (Gen 4,1-15.25) / Adamo conobbe Eva sua moglie, che concepì e partorì Caino e disse: «Ho acquistato un uomo grazie al Signore». Poi partorì ancora Abele, suo fratello. Ora Abele era pastore di greggi, mentre Caino era lavoratore del suolo. Trascorso del tempo, Caino presentò frutti del suolo come offerta al Signore, mentre Abele presentò a sua volta primogeniti del suo gregge e il loro grasso. Il Signore gradì Abele e la sua offerta, ma non gradì Caino e la sua offerta. Caino ne fu molto irritato e il suo volto era abbattuto. Il Signore disse allora a Caino: «Perché sei irritato e perché è abbattuto il tuo volto? Se agisci bene, non dovresti forse tenerlo alto? Ma se non agisci bene, il peccato è accovacciato alla tua porta; verso di te è il suo istinto, e tu lo dominerai». Caino parlò al fratello Abele. Mentre erano in campagna, Caino alzò la mano contro il fratello Abele e lo uccise. Allora il Signore disse a Caino: «Dov’è Abele, tuo fratello?». Egli rispose: «Non lo so. Sono forse io il custode di mio fratello?». Riprese: «Che hai fatto? La voce del sangue di tuo fratello grida a me dal suolo! Ora sii maledetto, lontano dal suolo che ha aperto la bocca per ricevere il sangue di tuo fratello dalla tua mano. Quando lavorerai il suolo, esso non ti darà più i suoi prodotti: ramingo e fuggiasco sarai sulla terra». Disse Caino al Signore: «Troppo grande è la mia colpa per ottenere perdono. Ecco, tu mi scacci oggi da questo suolo e dovrò nascondermi lontano da te; io sarò ramingo e fuggiasco sulla terra e chiunque mi incontrerà mi ucciderà». Ma il Signore gli disse: «Ebbene, chiunque ucciderà Caino subirà la vendetta sette volte!». Il Signore impose a Caino un segno, perché nessuno, incontrandolo, lo colpisse. Adamo di nuovo conobbe sua moglie, che partorì un figlio e lo chiamò Set. «Perché – disse – Dio mi ha concesso un’altra discendenza al posto di Abele, poiché Caino l’ha ucciso». / Parola di Dio.
</p>

<p>
<u>PSALMUS</u> / (Sal 49)  <b>Offri a Dio come sacrificio la lode</b> / Parla il Signore, Dio degli dèi, convoca la terra da oriente a occidente: «Non ti rimprovero per i tuoi sacrifici, i tuoi olocausti mi stanno sempre davanti. / Perché vai ripetendo i miei decreti e hai sempre in bocca la mia alleanza, tu che hai in odio la disciplina e le mie parole ti getti alle spalle? / Ti siedi, parli contro il tuo fratello, getti fango contro il figlio di tua madre. Hai fatto questo e io dovrei tacere? Forse credevi che io fossi come te! Ti rimprovero: pongo davanti a te la mia accusa».
</p>

<p>
<u>ACCLAMATIO</u> / Alleluia, Alleluia. / Io sono la via, la verità e la vita, dice il Signore. Nessuno viene al Padre se non per mezzo di me. (Gv 14,6) / Alleluia.
</p>

<p>
<u>VANGELO</u> / <b>Perché questa generazione cerca un segno?</b> / Dal Vangelo secondo  Marco (Mc 8,11-13) / In quel tempo, vennero i farisei e si misero a discutere con Gesù, chiedendogli un segno dal cielo, per metterlo alla prova. Ma egli sospirò profondamente e disse: «Perché questa generazione chiede un segno? In verità io vi dico: a questa generazione non sarà dato alcun segno». Li lasciò, risalì sulla barca e partì per l’altra riva. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / La risurrezione di Cristo è il grande segno della nostra fede. Con l'assistenza dello Spirito, chiediamo al Padre la semplicità e l'amore, dicendo: <b>Sostieni la nostra fede, Signore.</b> / Perché la Chiesa testimoni la verità di Cristo rinunciando alla potenza esteriore, e, sostenuta dall'amore, cammini con gioia nella via dell'umiltà e della povertà. Preghiamo: / Perché i giovani non si lascino sedurre dalla tentazione della violenza ma scoprano nel comandamento dell'amore l'unica possibilità per la personale realizzazione. Preghiamo: / Perché chi vive nel dubbio e nell'incertezza si abbandoni fiduciosamente nel grembo di Dio, da cui ogni vita ha origine. Preghiamo: / Perché il popolo cristiano abbandoni ogni forma di superstizione, e creda unicamente nel Signore morto e risorto per tutti. Preghiamo: / Perché la nostra fede, nutrita dalla preghiera e dai sacramenti, sia sempre più vera e gioiosa e si esprima attraverso i numerosi carismi ricevuti gratuitamente per il bene di tutti. Preghiamo: / Perché non poniamo delle condizioni al Signore. / Per chi si è pentito dei delitti commessi. / O Dio, tu possiedi tutta la gloria e la potenza; eppure hai voluto manifestarti sotto le umili spoglie di un uomo povero e crocifisso. Aiutaci ad essere sereni nei nostri limiti e a godere dei doni che ci hai dato. Per Cristo nostro Signore. Amen.
</p>

<p>
<u>OFFERTORIO</u> / Questa offerta, o Signore, ci purifichi e ci rinnovi, e ottenga a chi è fedele alla tua volontà la ricompensa eterna. Per Cristo nostro Signore.
</p>

<p>
<u>COMMUNIO</u> / Mangiarono fino a saziarsi e il Signore appagò il loro desiderio. La loro brama non andò delusa. (Sal 77,29-30) ♦ Dio ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna. (Gv 3,16)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / O Signore, che ci hai fatto gustare il pane del cielo, fa’ che desideriamo sempre questo cibo che dona la vera vita. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / <br>
San Clemente d'Alessandria (150-ca 215) teologo / Protrettico, SC 2, p. 158 / "Gesù sospirò e disse: 'Perché questa generazione chiede un segno?'" / Il Creatore del mondo, il Padre, la cui arte è senza pari, ha plasmato da solo una statua vivente: l'uomo che siamo noi; mentre gli idoli sono soltanto l'opera stupida delle mani dell'uomo. Immagine di Dio è il suo Logos, il suo Verbo..., e immagine del Logos è l'uomo vero, lo spirito che è nell'uomo, di cui si dice, per questo motivo che è stato fatto "a immagine di Dio e a sua somiglianza" (Gen 1, 26), paragonato al Verbo divino a motivo dell'intelligenza del suo spirito. Ricevete quindi l'acqua spirituale, voi che siete ancora nei peccati, purificatevi, aspergendovi dell'acqua della verità; vi occorre essere puri per salire in cielo. Tu sei uomo, ciò che esiste di più universale; ricerca dunque il tuo Creatore. Tu sei figlio, ciò che esiste di più personale; riconosci tuo Padre. Ma se persisti nel tuo peccato, a chi dirà il Signore: "Il Regno dei cieli è vostro" (Mt 5, 3)? È vostro, se lo volete, se soltanto volete credere, se volete obbedire al messaggio come gli abitanti di Nìnive. Per aver ascoltato il profeta Giona, hanno ottenuto con il loro sincero pentimento la felicità della salvezza, invece della rovina dalla quale erano minacciati. Come salire in cielo, si domanda? La via, è il Signore (Gv 14, 16); via stretta (Mt 17, 13), che viene dal cielo; via stretta che conduce al cielo; via stretta disprezzata sulla terra, via larga adorata nei cieli. Per chi non ha sentito parlare del Verbo, c'è nella sua ignoranza motivo perché sia perdonato il suo errore; invece colui le cui orecchie hanno udito il messaggio, e non ha ascoltato nel suo cuore, è responsabile di una disubbidienza voluta. Tanto più è cosciente, quanto più la sua conoscenza gli nuocerà; poiché, per natura, in quanto uomo nato per la contemplazione del cielo, era stato fatto per la familiarità con Dio.
</p>

<p>
<u>EVANGELIZO-21</u> / San [Padre] Pio da Pietrelcina (1887-1968) cappuccino / «Perché questa generazione chiede un segno?» / L’atto di fede più bello è quello che sgorga sulle tue labbra, mentre sei in piena oscurità, in mezzo ai sacrifici, alle sofferenze, al supremo sforzo di una ferma volontà di fare il bene. Come il fulmine, un tale atto di fede squarcia le tenebre della tua anima; in mezzo ai lampi del temporale, ti eleva e ti conduce a Dio. La fede viva, la certezza incrollabile e l’adesione incondizionata alla volontà del Signore, ecco la luce che rischiara i passi del popolo di Dio nel deserto. Questa stessa luce risplende in ogni istante, negli spiriti graditi al Padre. Questa luce ha anche guidato i magi e li ha condotti ad adorare il Messia appena nato. Questa è la stella profetizzata da Balaam (Num 24,17), la fiaccola che guida i passi di ogni uomo che cerca Dio. Ora questa luce, questa stella, questa fiaccola, sono anche ciò che illumina la tua anima, ciò che guida i tuoi passi per impedirti di inciampare, che fortifica il tuo spirito nell’amore di Dio. Non lo vedi, non lo capisci, ma questo non è necessario. Vedrai solo le tenebre, non però quelle dei figli di perdizione bensì piuttosto quelle che avvolgono il Sole eterno. Ritieni certo che questo Sole risplende nella tua anima: il profeta del Signore ha cantato a proposito di lui: “Alla tua luce vediamo la luce” (Sal 36,10).
</p>

<p>
<u>DiBruno1</u> / <br>
Perché questa generazione chiede un segno? / (Gn 4,1-15.25; Sal 49; Mc 8,11-13) / L’uomo di Dio sa che tutto nella creazione e nel tempo narra la gloria del suo Signore. Per vedere Dio occorro gli occhi della fede, che sono occhi non coperti dal peccato, dalla malvagità, dalla cattiveria. Con gli occhi coperti dal male, anche se il Signore compisse prodigi così grandi da far sussultare l’intero universo, l’uomo rimarrebbe sempre cieco. Dinanzi al faraone il Signore ha compiuto dieci segni portentosi. Gli ha attestato che tutta la creazione è nelle sue mani. Di essa può fare tutto ciò che vuole. Qual fu il risultato per quest’uomo dal cuore indurito? La sua morte per Mar Rosso. Neanche dinanzi ad un segno così prodigioso, Lui ebbe occhi per vedere e cuore per aprirsi alla fede nel Dio di Abramo e di Mosè, il solo Signore del cielo e della terra. Il Libro della Sapienza chiama stolti per natura coloro che dalle opere visibili di Dio non giungono alla contemplazione della sua bellezza e grande invisibile. / Davvero vani per natura tutti gli uomini che vivevano nell’ignoranza di Dio, e dai beni visibili non furono capaci di riconoscere colui che è, né, esaminandone le opere, riconobbero l’artefice. Ma o il fuoco o il vento o l’aria veloce, la volta stellata o l’acqua impetuosa o le luci del cielo essi considerarono come dèi, reggitori del mondo. Se, affascinati dalla loro bellezza, li hanno presi per dèi, pensino quanto è superiore il loro sovrano, perché li ha creati colui che è principio e autore della bellezza. Se sono colpiti da stupore per la loro potenza ed energia, pensino da ciò quanto è più potente colui che li ha formati. Difatti dalla grandezza e bellezza delle creature per analogia si contempla il loro autore. Tuttavia per costoro leggero è il rimprovero, perché essi facilmente s’ingannano cercando Dio e volendolo trovare. Vivendo in mezzo alle sue opere, ricercano con cura e si lasciano prendere dall’apparenza perché le cose viste sono belle. Neppure costoro però sono scusabili, perché, se sono riusciti a conoscere tanto da poter esplorare il mondo, come mai non ne hanno trovato più facilmente il sovrano? Infelici anche coloro le cui speranze sono in cose morte e che chiamarono dèi le opere di mani d’uomo, oro e argento, lavorati con arte, e immagini di animali, oppure una pietra inutile, opera di mano antica (Sap 13,1-10). / Dal primo giorno della sua missione, Gesù ha compiuto miracoli di ogni genere. Ha scacciato gli spiriti impuri, ha sanato i lebbrosi, ha dato la vista ai ciechi, l’udito ai sordi, la lingua ai muti, la vita ai morti. La gente accorreva a Lui, portando ognuno la sua particolare malattia ed egli tutti li ha guariti, sanati, purificati. Ha moltiplicato i pani e con essi ha sfamato una moltitudine. Se un uomo è sano di mente e di cuore, necessariamente deve attestare che Gesù è differente da ogni altro uomo. Deve testimoniare che nessuno ha mai fatto, neanche Mosè, neanche Elia ed Eliseo, le opere compiute da Lui. Lo deve confessare e testimoniare per onestà umana. Qui non c’entra la fede. Dinanzi alla storia, si deve attestare ciò che si vede, si ascolta, si vive. Che Gesù sia il Differente da ogni altro uomo non è una questione di fede, ma di storia. Che Mosè sia più grande dei maghi d’Egitto è una questione di storia e non di fede. Anche i maghi del faraone lo constatarono e lo affermarono. Mosè è differente da noi. Gesù è differente da scribi, farisei, sadducei, capi dei sacerdoti, anziani del popolo. Gesù è il Differente da qualsiasi altro uomo. È il Differente nei pensieri e delle opere. / Vennero i farisei e si misero a discutere con lui, chiedendogli un segno dal cielo, per metterlo alla prova. Ma egli sospirò profondamente e disse: «Perché questa generazione chiede un segno? In verità io vi dico: a questa generazione non sarà dato alcun segno». Li lasciò, risalì sulla barca e partì per l’altra riva. / I farisei chiedono a Gesù che dia loro un segno vedendo il quale nessuno potrà dubitare di Lui. Gesù risponde che a questa generazione non sarà dato alcun segno. Lascia i farisei, sale sulla barca e parte per l’altra riva. Il segno non è dato perché in Dio non si crede per sfida. Si crede per fede. La fede non nasce dallo straordinario, ma dall’ordinario. È la quotidianità della vita di Cristo Gesù, è la purezza della sua parola, la ricchezza del suo amore, la speranza che Lui riaccende nei cuori, la cura del corpo dell’uomo che deve portare alla fede. Se questo non lo fa, altre cose non servono. / Madre di Dio, Angeli, Santi, fate che la nostra quotidianità sia vero segno della fede.
</p>

<p>
<u>DIBRUNO-21</u> / Perché questa generazione chiede un segno? (Mc 8,11-13) / Nella Scrittura Antica il segno non è chiesto, ma è dato per accreditare Dio nella sua verità e i suoi profeti come portatori della vera Parola di Dio. È quanto accade con Mosè, Giosuè, Elia, Eliseo. Leggiamo nel Primo Libro dei Re: “Dopo alcuni giorni il torrente si seccò, perché non era piovuto sulla terra. Fu rivolta a lui la parola del Signore: «Àlzati, va’ a Sarepta di Sidone; ecco, io là ho dato ordine a una vedova di sostenerti». Egli si alzò e andò a Sarepta. Arrivato alla porta della città, ecco una vedova che raccoglieva legna. La chiamò e le disse: «Prendimi un po’ d’acqua in un vaso, perché io possa bere». Mentre quella andava a prenderla, le gridò: «Per favore, prendimi anche un pezzo di pane». Quella rispose: «Per la vita del Signore, tuo Dio, non ho nulla di cotto, ma solo un pugno di farina nella giara e un po’ d’olio nell’orcio; ora raccolgo due pezzi di legna, dopo andrò a prepararla per me e per mio figlio: la mangeremo e poi moriremo». Elia le disse: «Non temere; va’ a fare come hai detto. Prima però prepara una piccola focaccia per me e portamela; quindi ne preparerai per te e per tuo figlio, poiché così dice il Signore, Dio d’Israele: “La farina della giara non si esaurirà e l’orcio dell’olio non diminuirà fino al giorno in cui il Signore manderà la pioggia sulla faccia della terra”». Quella andò e fece come aveva detto Elia; poi mangiarono lei, lui e la casa di lei per diversi giorni. La farina della giara non venne meno e l’orcio dell’olio non diminuì, secondo la parola che il Signore aveva pronunciato per mezzo di Elia. In seguito accadde che il figlio della padrona di casa si ammalò. La sua malattia si aggravò tanto che egli cessò di respirare. Allora lei disse a Elia: «Che cosa c’è tra me e te, o uomo di Dio? Sei venuto da me per rinnovare il ricordo della mia colpa e per far morire mio figlio?». Elia le disse: «Dammi tuo figlio». Glielo prese dal seno, lo portò nella stanza superiore, dove abitava, e lo stese sul letto. Quindi invocò il Signore: «Signore, mio Dio, vuoi fare del male anche a questa vedova che mi ospita, tanto da farle morire il figlio?». Si distese tre volte sul bambino e invocò il Signore: «Signore, mio Dio, la vita di questo bambino torni nel suo corpo». Il Signore ascoltò la voce di Elia; la vita del bambino tornò nel suo corpo e quegli riprese a vivere. Elia prese il bambino, lo portò giù nella casa dalla stanza superiore e lo consegnò alla madre. Elia disse: «Guarda! Tuo figlio vive». La donna disse a Elia: «Ora so veramente che tu sei uomo di Dio e che la parola del Signore nella tua bocca è verità»” (1Re 17,7-24). Con il segno della risurrezione la donna fa la sua bella professione di fede. Ora Elia è confessato come vero uomo di Dio. La sua Parola è vera Parola di Dio. / In quel tempo, vennero i farisei e si misero a discutere con Gesù, chiedendogli un segno dal cielo, per metterlo alla prova. Ma egli sospirò profondamente e disse: «Perché questa generazione chiede un segno? In verità io vi dico: a questa generazione non sarà dato alcun segno». Li lasciò, risalì sulla barca e partì per l’altra riva. / I farisei avevano assistito a molti segni operati da Gesù. Il loro cuore di pietra li aveva tutti ritenuti non idonei ad attestare in modo infallibile che Gesù era veramente dal Padre e che la vera Parola di Dio era sulla sua bocca. Chiedono a Gesù un segno così alto e potente da far dire loro: “Tu sei da Dio”. Per un cuore intessuto di peccato, per una mente inveterata nella falsità e nella menzogna, per uno spirito ormai invecchiato nell’idolatria e in ogni disordine morale, diviene impossibile aprirsi alla fede. Si è già nel peccato contro lo Spirito Santo e il ritorno non è dato. Per questo Gesù li lascia e se ne va altrove. Se vi fosse stata anche una minima possibilità di conversione, Gesù avrebbe dato loro qualsiasi segno. Ma il segno non era chiesto per credere, ma perché essi si fossero rafforzati nella loro non fede, nella loro volontà di non credere, nella loro incredulità. La via della fede per noi è la Parola che si accoglie e alla quale si dona piena e perenne obbedienza. Più si obbedisce e più la fede cresce, perché assieme alla fede cresce anche la grazia e la forza dello Spirito Santo. Quando si rifiuta la Parola, allora nessun segno potrà creare la fede. Infatti anche il segno della gloriosa risurrezione fu negato. Anzi diedero del denaro ai soldati perché fosse negata la verità. / Madre della Redenzione, Angeli, Santi, fate che la nostra fede sia fondata nella Parola.
</p>

<p>
<u>SILVESTRINI-21</u> / Il regno dei cielo è vicino. Chi si rende infedele al contratto d'amore matrimoniale è un adultero. Perciò Gesù chiama generazione adultera gli ebrei suoi contemporanei, che si ostinavano in una infedeltà con l'alleanza contratta con Dio. Non hanno perciò diritto di pretendere un particolare segno oltre ai molti segni che egli offriva a tutti, per poter credere al Cristo. O meglio, verrà dato loro un segno ma non ora: allorché il Messia penderà, crocifisso, dalla croce a cui lo hanno ingiustamente condannato e quindi dopo un breve "soggiorno" nel sepolcro, risorge glorioso, sarà allora quel segno di Giona, rimasto nell'abisso per tre giorni, a testimoniare ancora più chiaramente a favore di Gesù. C'è un richiamo evidente alla fedeltà nei confronti del Signore, fedeltà alle promesse battesimali e ai nostri impegni contratti successivamente anche verso il nostro prossimo. La fede e la certezza della risurrezione ci aiutano a superare gli ostacoli della vita presente in vista di quella futura. Non ci mancano i segni, è solo troppo debole la nostra fede per saperli riconoscere. "Signore, aumenta in noi la fede".
</p>

<p>
<u>LOYOLA1</u> / <br>
Gesù arriva in barca in un luogo chiamato Dalmanùta – un luogo di cui non sappiamo nulla, se non che è sul lago. Alcuni farisei sembrano aspettarlo. Sono pronti a discutere con lui, gli chiedono un segno, benché intorno al lago Gesù abbia già compiuto ben due moltiplicazioni dei pani e altri miracoli. Questi farisei chiedono ancora un segno dal cielo, un segno anche per loro. Umano e divino profondo sospiro di Gesù. Contemplo la fatica dei farisei ad accettare come un segno la moltiplicazione che è appena avvenuta per altri, poco distante. Contemplo la libertà del Signore che davanti al segno della chiusura del cuore non intende forzare la mano. La vita può andare avanti nonostante provocazioni gratuite o incomprensioni strutturali. La vita forse può non essere solo un macinare successi. È bene sapere nominare (e così circoscrivere) i fallimenti che abbiamo vissuto. Ma forse è sano ed è bene che i dettagli si perdano, che questi non siano i luoghi più importanti e più frequentati della nostra vita. Gesù non è venuto per piacere a tutti ed è capace di lasciare in sospeso alcune situazioni. Sceglie di fare un passo indietro. Un passo di lato. Forse questo non è il tempo opportuno per scambiarsi altre parole. Quali fatti che stanno succedendo intorno a me potrei riconoscere come un segno dal cielo anche per me? Come vivo il confronto con una situazione che mi mette alla prova? Ho delle Dalmanùta da consegnare al Signore? So lasciare per sempre Dalmanùta, seguendo Gesù sulle altre rive in cui mi precede? (Matteo Suffritti SJ)
</p>

<p>
<u>LOYOLA-21</u> / C’è sempre un modo per sfuggire alla domanda che Gesù pone con la sua presenza e il suo agire: chiedere un segno, per metterlo alla prova – sottolinea l’evangelista. E questo ci fa intuire che, se anche Gesù avesse dato un “segno”, i farisei avrebbero cominciato a discutere e criticarlo; già in precedenza episodi simili si sono conclusi con l’irritazione dei farisei, perché li ha messi di fronte al loro cuore duro e a un modo di seguire la legge che di fatto mortifica l’uomo. In fondo, se siamo onesti, è un po’ la scusa di sempre: “io crederei in Gesù, però dovrei vedere un segno, un miracolo․․․” Così che non facciamo che ricalcare l’atteggiamento di chi allora lo contrastava. Invece di lasciarci coinvolgere, cambiare – convertire – dalla sua presenza, dal suo agire, si sta alla finestra a vedere cosa succede, pronti con il giudizio a criticare anche il bene che venisse fatto. E allora, per coloro che vivono questo atteggiamento, non verrà dato alcun segno: Gesù lo dice chiaro per coloro che lo confrontano, ma lo è altrettanto per noi se non ci mettiamo in prospettiva di accoglienza. Perché il vero segno è lui, Gesù. Ed è l’unico “segno” veramente necessario cui credere, per poter leggere il suo agire – cioè gli altri segni – come la presenza reale di Dio fra gli uomini. / In quali occasioni ho chiesto un segno? Quando ho rischiato che cercare un segno mi distraesse dal vivere a pieno? In quale luogo della mia vita sento la presenza reale di Dio fra gli uomini? (Lino Dan SJ)
</p>

<p>
<u>LettureBose</u> / Non rinviamo a domani / Vi prego, per l'amore del Signore nostro Gesù Cristo, che ha dato se stesso per i nostri peccati: prendiamoci cura una buona volta delle nostre anime, rattristiamoci sulla vanità della vita passata, lottiamo per l'avvenire a gloria di Dio, del suo Cristo e dello Spirito, santo e degno di adorazione. Non indugiamo in questa indolenza e in questo rilassamento e non trascuriamo, sempre per indolenza, il tempo presente; non rinviamo a domani o a più tardi l'inizio dell'opera, perché non ci accada poi di essere sorpresi sprovvisti di opere buone da colui che reclama le nostre anime, e di essere gettati fuori dalla gioia delle nozze (Mt 22,11-13). Allora verseremo lacrime invano, inutilmente, quando non sarà possibile più nulla per chi vuole pentirsi, e rimpiangeremo il tempo della nostra vita speso malamente. Ecco, ora è il momento favorevole, ora è il giorno della salvezza (2Cor 6,2), dice l'Apostolo. Questo è il tempo del pentimento, quello il tempo della ricompensa; questo è il tempo della pazienza, quello il tempo della consolazione. Ora Dio è l'aiuto di quanti si convertono dalla via del male, allora sarà terribile e irremovibile inquisitore delle azioni, delle parole e dei pensieri degli uomini. Ora approfittiamo della pazienza, allora conosceremo il giusto giudizio, quando risorgeremo gli uni per il castigo eterno, gli altri per la vita eterna, e ciascuno riceverà secondo le proprie opere (Mt 16,27). A quando rinviamo l'obbedienza al Cristo, che ci ha chiamati nel suo regno celeste? Non vogliamo rientrare in noi stessi, richiamare noi stessi dalle abitudini mondane all'esatta conformità al vangelo? ... Noi diciamo di desiderare ardentemente il regno dei cieli e poi invece non ci preoccupiamo dei mezzi per ottenerlo; anzi, non accettiamo di fare alcuna fatica a motivo del comandamento del Signore e, nella vanità del nostro spirito, ci riteniamo degni di conseguire gli stessi onori di quelli che hanno resistito al peccato fino alla morte. (Basilio di Cesarea, Regole diffuse, 1-2) 
</p>

<p>
<u>MichaelDavideSemeraro</u> / Del suo! / La prima lettura di oggi ci mette di fronte a un gesto che, per contrasto, fonda la storia dell’umanità: «Caino alzò la mano contro il fratello Abele e lo uccise» (Gn 4,8). Il famoso film di Kubrik - Odissea nello spazio - la grande storia dell’umanità, che porta fino alla conquista delle galassie, comincia proprio con questo gesto: un ominide che si serve di un osso come di una clava contro i suoi simili. Comincia tutto da lì e tutto là sembra finire. Quando questo gesto comincia a insorgere nel cuore dell’uomo, ecco che il Signore Dio cerca di prevenirlo: «Perché sei irritato e perché è abbattuto il tuo volto? Se agisci bene non dovrai forse tenerlo alto? Ma se non agisci bene, il peccato è accovacciato alla tua porta; verso di te è il suo istinto, ma tu dominalo» (Gn 4,6-7). Si pone così una serie di domande, e sono questioni urgenti: «Perché questo terribile conflitto tra due fratelli tanto da esigere da parte di uno di eliminare l’altro?» Perché il Signore gradisce di più l’offerta di Abele a quella di Caino? Forse la differenza sta proprio nel fatto che Abele prende e offre «del suo» (4,4), mentre Caino si limita a offrire «frutti del suolo in sacrificio al Signore» (4,3). Inoltre Abele sembra offrire gratuitamente, mentre l’offerta di Caino sembra inserirsi in un rituale di offerta che serve a ingraziarsi il favore divino. Di fatto Caino incolpa il fratello della sua difficoltà a vivere una relazione profonda e intima con il Creatore. Eppure il Signore Dio parla anche – verrebbe da dire soprattutto – a Caino per aiutarlo a orientare le energie e superare la tentazione di eliminare il confronto fino a cancellare il fratello che, in realtà è il «segno» (Mc 8,11) e il sacramento della presenza di Dio nella nostra vita come creatore e salvatore. Anche noi come i farisei continuiamo a chiedere un segno senza aprire gli occhi e, soprattutto, il cuore al segno quotidiano che ci viene offerto dal contatto – talora assai impegnativo – con l’altro. Come si canta nel salmo responsoriale: «L’amore del fratello è il sacrificio a te gradito», che si potrebbe ridire così: «l’amore del fratello è il segno a lungo atteso». Ogni volta che ci incontriamo, e soprattutto quando ci scontriamo con il fratello, consumando così una relazione più o meno riuscita e più o meno mancata, questo si fa «segno» di un cammino che è sempre davanti a noi, ma che pure è fortemente condizionato da ciò che sta dietro di noi in termini di storia. Eppure, non dobbiamo mai rassegnarci a perdere l’altro fino a desiderare di eliminarlo. Il rischio è che ciò che ci sembra una soluzione – almeno nell’immediato – si riveli un’ulteriore ferita da curare e una mancanza che non sempre siamo in grado di gestire e di soffrire. In ogni modo, il Signore non si arrende e continua a mantenere aperto il dialogo per permettere anche al Caino che è dentro di noi di non isolarsi pericolosamente nel proprio rammarico, tanto da diventare nemico di se stesso e, perciò stesso, potenziale nemico di tutti. Non dobbiamo dimenticare che, come Abele, possiamo sempre offrire del «nostro» anche se questo fosse una manciata di dolore e di disagio: il Signore saprà riconoscere che gli stiamo offrendo noi stessi e ci gradirà, fino a trasformarci continuamente in figli e fratelli.
</p>

<p>
<u>RobertoPasolini</u> / Altra discendenza / Chissà se «i farisei» si sentivano un po’ come Caino quando «incominciarono a discutere con Gesù» (Mc 8,11)? Di certo l’impressione di essere un po’ discriminati e trascurati rispetto a quella folla di poveri, pagani, malati che il Signore Gesù riempiva di sguardi e di attenzioni doveva essere presente nella loro sensibilità. È un mistero antico, quello di un Dio che sembra governare la vita del mondo senza una comprensibile equità, che non distribuisce i suoi doni e i suoi favori allo stesso modo tra i membri della grande famiglia umana. La Scrittura, fin dal principio, sembra essere molto esplicita a questo proposito: «Il Signore gradì Abele e la sua offerta, ma non gradì Caino e la sua offerta» (Gen 4,4-5). Per quanto i commentatori, ebrei e cristiani, abbiano cercato di illuminare l’oscura reticenza di questi due versetti, cercando tra — e talvolta oltre — le righe i motivi di una discriminazione tra i due fratelli, dobbiamo ammettere che il testo è volutamente provocatorio. Se però rinunciamo a chiederci le ragioni di questa strana parzialità di Dio — dal momento che il testo non offre alcun indizio — possiamo provare ad ascoltare il testo fino a lasciarci coinvolgere dal suo drammatico incedere. Con la sua asciutta durezza, il racconto di Caino e Abele ci dice che quando ci accorgiamo di guardare con invidia il fratello e Dio con sospetto, dobbiamo imparare a essere vigilanti perché «il peccato è accovacciato» alla porta del nostro cuore (4,7). Infatti, poiché siamo messi alla prova da uno sguardo non ricevuto, cerchiamo di scaricare su Dio il peso di quella maturazione di identità che non abbiamo la pazienza di compiere, proprio come fanno i farisei nei confronti di Gesù, domandando «un segno dal cielo, per metterlo alla prova» (Mc 8,11). Antico e Nuovo Testamento concordano nel dire che, quando il nostro volto è «abbattuto» e il nostro cuore «irritato» (Gen 4,6-7), la terra smette di essere per noi segno della benevolenza di Dio e noi entriamo in uno spasmodico bisogno di segni e conferme. È una tentazione fortissima, che mette a nudo la povertà del nostro cuore, un fremito potente che ha il suo «istinto» rivolto contro di noi (4,7). Tuttavia, dentro questa lotta che nasce dalla paura di non essere amati ci è donata la speranza di poter eseguire un imperativo. Dice il Signore a Caino: «Tu dóminalo» (Gen 4,7). La tentazione di buttare fuori il male e la tensione che avvertiamo dentro di noi è un istinto che possiamo imparare a dominare, prima che diventi omicidio del fratello che ci sta a fianco. Anche noi alziamo «la mano contro il fratello» (4,8) ogni volta che, con la parola o con i silenzi, con i gesti o con i giudizi del cuore, rinunciamo ad accogliere il mistero della sua diversità, avvertendola solo come una minaccia. Quando usiamo toni che non ammettono repliche, quando siamo troppo categorici, quando parliamo senza dare spazio anche alle parole dell’altro, quando diamo per scontato di conoscere l’altro senza permettergli di manifestarsi, anche noi, di fatto, diventiamo come Caino. Il Signore «con un profondo sospiro» (Mc 8,12) attende che ci convertiamo a una logica di fraternità autentica, colma di libertà, vuota di paure. Non ci dà «alcun segno» (8,12) dal cielo, ma tanti fratelli che camminano con noi sulla terra, sui quali impone «un segno» (Gen 4,15) di appartenenza alla sua fedeltà e alla sua misericordia. Di fronte al nostro desiderio di avere indizi di riconoscimento, Dio preferisce farci diventare segni di fraternità, che gli altri sono chiamati a riconoscere e ad accogliere. Nella misura in cui ci arrendiamo a questo modo di concepire il gioco della vita, senza pretendere agevolazioni e scorciatoie, possiamo offrire quotidianamente la nostra libertà perché sorga «un’altra discendenza» (4,25), fondata sull’amore che accoglie e benedice, «un’altra sponda» (Mc 8,13) di umanità dove il Signore ci precede e ci attende. Per riaprire a tutti il cammino verso il Regno.
</p>

<p>
<u>LuigiMariaEpicoco</u> / Umiltà /  “Allora vennero i farisei e incominciarono a discutere con lui, chiedendogli un segno dal cielo, per metterlo alla prova”. Ci sono due motivi per cui delle volte domandiamo dei segni: il primo è che a volte c’è dentro di noi un così grande bisogno di essere rassicurati che la ricerca di conferme è solo una grande dichiarazione di umanità; l’altro motivo è meno nobile, e in definitiva è solo un modo per prendere tempo, per non lasciarsi mettere in discussione, per tentare di alzare la posta in gioco pur di non ammettere l’evidenza delle cose. È contro quest’ultimo tipo di motivazione che Gesù si scaglia nel Vangelo di oggi: “Ma egli, traendo un profondo sospiro, disse: «Perché questa generazione chiede un segno? In verità vi dico: non sarà dato alcun segno a questa generazione»”. Non si può dialogare, rispondere, confrontarsi con chi usa le parole, i segni, gli avvenimenti in maniera strumentale alle sole proprie ragioni. Chi ha un atteggiamento polemico usa persino della verità come un’arma per fare del male. In questo senso Gesù riempie di segni la vita dei semplici, ma lascia completamente digiuni quelli che pensano di sapere tutto, di aver compreso tutto, e di avere le redini in mano. “E lasciatili, risalì sulla barca e si avviò all'altra sponda”. La presunzione, la saccenza, la superbia alla fine ci fanno rimanere da soli. Gesù non si lascia trovare da coloro che vogliono manovrarlo o possederlo, ma solo da coloro che lo cercano con cuore sincero. Il Vangelo di oggi è un grande invito a non entrare nella paranoia dei segni a tutti i costi, e a lasciare che il Signore si manifesti nella nostra vita così come Egli riterrà più opportuno. Tutto questo l’ho compreso una volta mentre mi trovavo a Fatima. Mi domandavo, in quel luogo benedetto, perché Maria si fosse manifestata a quei bambini e non a me, ed ebbi chiaro che loro certamente non avrebbero manovrato quel dono, io probabilmente si. Delle volte ci fa bene avere l’umiltà di accettare di non avere abbastanza umiltà.
</p>

<p>
<u>HomilyVoice-21</u> / PRIMA LETTURA / Il Signore disse allora a Caino: «Perché sei irritato e perché è abbattuto il tuo volto? Se agisci bene, non dovresti forse tenerlo alto? Ma se non agisci bene, il peccato è accovacciato alla tua porta; verso di te è il suo istinto, e tu lo dominerai». Prima della disobbedienza il Signore Dio diede questo comando all’uomo: «Tu potrai mangiare di tutti gli alberi del giardino, ma dell’albero della conoscenza del bene e del male non devi mangiare, perché, nel giorno in cui tu ne mangerai, certamente dovrai morire» (Gen 2,16-17). L’uomo fatto a sua immagine e somiglianza era stato dotato di sapienza, intelligenza, discernimento, razionalità. Era nelle condizione di discernere la verità dalla falsità, la verità della Parola del suo Signore dalla falsità della parola del serpente. Non lo ha fatto. Non ha agito secondo la sua natura. Ha lasciato che il desiderio prendesse il sopravvento sulla sua razionalità, sulla sua intelligenza e sapienza. Non ha voluto agire secondo la sua natura. Possiamo dire che non ha voluto essere uomo. La sua è stata disobbedienza alla sua verità umanità. Di questa sua disobbedienza è responsabile. L’uomo è responsabile di ogni pensiero, decisione, azione. È proprio dell’uomo avere sempre, in ogni momento della sua vita, il dominio di sé. Dopo la disobbedienza, quando cioè l’uomo è nella morte ed è fuori dal Giardino di Eden, il Signore dona un altro comando all’uomo. Anche a questo comando va data obbedienza. Il peccato è accovacciato alla tua porta; verso di te è il suo istinto, e tu lo dominerai (Gen 4,17). Perché l’uomo può dominare ogni suo istinto di peccato? Perché il Signore, se lui lo invoca e glielo chiede, gli darà ogni grazia perché lui si possa dominare sempre. Dopo il peccato nulla si può per natura. Tutto invece si può per grazie. La grazia si chiede ininterrottamente. Quando il Siracide dice che l’uomo è stato in balia del suo proprio volere, questo significa: la grazia deve essere chiesta. L’uomo deve volere chiedere la grazia. Se non lo vuole, non la chiede, sarà sempre schiavo dei suoi istinti di peccato. Se prima del peccato poteva per benedizione iniziale, dopo il peccato può solo per grazia invocata e chiesta senza interruzione. Il Siracide lo dice con divina chiarezza: Dio non ha dato a nessuno il permesso di peccare. Se non ha dato il permesso, allora l’uomo può non peccare. Può non peccare per grazia. Non dire: «A causa del Signore sono venuto meno», perché egli non fa quello che detesta. Non dire: «Egli mi ha tratto in errore», perché non ha bisogno di un peccatore. Il Signore odia ogni abominio: esso non è amato da quelli che lo temono. Da principio Dio creò l’uomo e lo lasciò in balìa del suo proprio volere. Se tu vuoi, puoi osservare i comandamenti; l’essere fedele dipende dalla tua buona volontà. Egli ti ha posto davanti fuoco e acqua: là dove vuoi tendi la tua mano. Davanti agli uomini stanno la vita e la morte: a ognuno sarà dato ciò che a lui piacerà. Grande infatti è la sapienza del Signore;  forte e potente, egli vede ogni cosa. I suoi occhi sono su coloro che lo temono, egli conosce ogni opera degli uomini. A nessuno ha comandato di essere empio e a nessuno ha dato il permesso di peccare (Sir 15,11-20). Anche nel mistero della redenzione e della salvezza operato da Cristo Gesù tutto è per grazia. Siamo resi partecipi della divina natura, ma possiamo agire secondo la natura divina sempre e solo per grazia. La grazia va chiesta. Per ottenere la grazia si prega. Si chiede la grazia per vivere secondo la nuova natura. “Senza di me, dice Cristo Gesù, non potete fare nulla”. Tutto si fa in Lui, con Lui, per Lui. / LEGGIAMO Gen 4,1-15.25 / Adamo conobbe Eva sua moglie, che concepì e partorì Caino e disse: «Ho acquistato un uomo grazie al Signore». Poi partorì ancora Abele, suo fratello. Ora Abele era pastore di greggi, mentre Caino era lavoratore del suolo. Trascorso del tempo, Caino presentò frutti del suolo come offerta al Signore, mentre Abele presentò a sua volta primogeniti del suo gregge e il loro grasso. Il Signore gradì Abele e la sua offerta, ma non gradì Caino e la sua offerta. Caino ne fu molto irritato e il suo volto era abbattuto. Il Signore disse allora a Caino: «Perché sei irritato e perché è abbattuto il tuo volto? Se agisci bene, non dovresti forse tenerlo alto? Ma se non agisci bene, il peccato è accovacciato alla tua porta; verso di te è il suo istinto, e tu lo dominerai». Caino parlò al fratello Abele. Mentre erano in campagna, Caino alzò la mano contro il fratello Abele e lo uccise. Allora il Signore disse a Caino: «Dov’è Abele, tuo fratello?». Egli rispose: «Non lo so. Sono forse io il custode di mio fratello?». Riprese: «Che hai fatto? La voce del sangue di tuo fratello grida a me dal suolo! Ora sii maledetto, lontano dal suolo che ha aperto la bocca per ricevere il sangue di tuo fratello dalla tua mano. Quando lavorerai il suolo, esso non ti darà più i suoi prodotti: ramingo e fuggiasco sarai sulla terra». Disse Caino al Signore: «Troppo grande è la mia colpa per ottenere perdono. Ecco, tu mi scacci oggi da questo suolo e dovrò nascondermi lontano da te; io sarò ramingo e fuggiasco sulla terra e chiunque mi incontrerà mi ucciderà». Ma il Signore gli disse: «Ebbene, chiunque ucciderà Caino subirà la vendetta sette volte!». Il Signore impose a Caino un segno, perché nessuno, incontrandolo, lo colpisse. Adamo di nuovo conobbe sua moglie, che partorì un figlio e lo chiamò Set. «Perché – disse – Dio mi ha concesso un’altra discendenza al posto di Abele, poiché Caino l’ha ucciso». L’Apostolo Paolo nella Lettera ai Romani rivela che l’uomo giunge fino a soffocare la verità nell’ingiustizia. Questo soffocamento porta l’uomo a dichiarare bene ogni male oggettivo. Leggiamo quanto lo Spirito Santo dice ad ogni uomo: Io infatti non mi vergogno del Vangelo, perché è potenza di Dio per la salvezza di chiunque crede, del Giudeo, prima, come del Greco. In esso infatti si rivela la giustizia di Dio, da fede a fede, come sta scritto: Il giusto per fede vivrà. Infatti l’ira di Dio si rivela dal cielo contro ogni empietà e ogni ingiustizia di uomini che soffocano la verità nell’ingiustizia, poiché ciò che di Dio si può conoscere è loro manifesto; Dio stesso lo ha manifestato a loro. Infatti le sue perfezioni invisibili, ossia la sua eterna potenza e divinità, vengono contemplate e comprese dalla creazione del mondo attraverso le opere da lui compiute. Essi dunque non hanno alcun motivo di scusa perché, pur avendo conosciuto Dio, non lo hanno glorificato né ringraziato come Dio, ma si sono perduti nei loro vani ragionamenti e la loro mente ottusa si è ottenebrata. Mentre si dichiaravano sapienti, sono diventati stolti e hanno scambiato la gloria del Dio incorruttibile con un’immagine e una figura di uomo corruttibile, di uccelli, di quadrupedi e di rettili. Perciò Dio li ha abbandonati all’impurità secondo i desideri del loro cuore, tanto da disonorare fra loro i propri corpi, perché hanno scambiato la verità di Dio con la menzogna e hanno adorato e servito le creature anziché il Creatore, che è benedetto nei secoli. Amen. Per questo Dio li ha abbandonati a passioni infami; infatti, le loro femmine hanno cambiato i rapporti naturali in quelli contro natura. Similmente anche i maschi, lasciando il rapporto naturale con la femmina, si sono accesi di desiderio gli uni per gli altri, commettendo atti ignominiosi maschi con maschi, ricevendo così in se stessi la retribuzione dovuta al loro traviamento. E poiché non ritennero di dover conoscere Dio adeguatamente, Dio li ha abbandonati alla loro intelligenza depravata ed essi hanno commesso azioni indegne: sono colmi di ogni ingiustizia, di malvagità, di cupidigia, di malizia; pieni d’invidia, di omicidio, di lite, di frode, di malignità; diffamatori, maldicenti, nemici di Dio, arroganti, superbi, presuntuosi, ingegnosi nel male, ribelli ai genitori, insensati, sleali, senza cuore, senza misericordia. E, pur conoscendo il giudizio di Dio, che cioè gli autori di tali cose meritano la morte, non solo le commettono, ma anche approvano chi le fa (Rm 1,16-32). Oggi sembra che scienza, sapienza, intelligenza di molti cristiani siano poste a servizio del peccato e non della grazia, della falsità e non della verità, dell’ingiustizia e non della giustizia, delle tenebre e non della luce. Anche la scienza esegetica della Scrittura e la sua ermeneutica sembra essersi posta a servizio della falsità e dell’errore con il fine di soffocare la verità della rivelazione al fine di falsificarla e di renderla parola non di Dio, rivelazione non del Signore, Parola non provata con il fuoco. Nessuna scienza esegetica e nessuna dottrina ermeneutica potrà mai soffocare la coscienza nella quale il Signore ha scritto la sua eterna verità. L’uomo, ogni uomo, può essere anche tentato dai moderni serpenti che si nascondono nelle pagine della Scrittura e nel sacro deposito della fede e della sana moralità.  L’uomo, ogni uomo, è obbligato a non commettere nessun atto ignominioso. La tentazione può venire da qualsiasi parte. L’ultima decisione e l’ultima responsabilità è della singola persona. Chi deve stare attento a non cadere nella tentazione? Tutti: papa, vescovi, presbiteri, diaconi, cresimati, battezzati. È stato tentato Cristo Signore. Sarà tentato ogni uomo, dal più grande al più piccolo. Ogni uomo può tentare ogni altro uomo. Per questo occorre vigilare. Per sapienza chiesta allo Spirito Santo possiamo separare la verità dalla falsità. Per grazia chiesta a Cristo Gesù possiamo vincere ogni peccato. È essenza della nostra santissima fede. / LETTURA DEL  <u>VANGELO</u> / «Perché questa generazione chiede un segno? In verità io vi dico: a questa generazione non sarà dato alcun segno». La nostra fede non si fonda sola su una Parola. Si fonda su una Parola che diviene storia. Storia e Parola sono intimamente connesse. La Parola crea la storia. La storia si lascia creare dalla Parola. Il Vangelo crea la nostra vita. La nostra vita si lascia creare dal Vangelo. Sempre la Parola di Dio crea la nostra vita. Sempre la nostra vita deve lasciarsi creare dalla Parola di Dio. Il segno altro non è se non la storia che è frutto della Parola di Dio. I maghi d’Egitto riconoscono che in Mosè agisce tutta la potenza di Dio. La Parola di Mosè è superiore alla loro. Loro non possono. Mosè può e riconoscono la sua superiorità. Quindi il Signore disse a Mosè: «Di’ ad Aronne: “Stendi il tuo bastone, percuoti la polvere del suolo: essa si muterà in zanzare in tutta la terra d’Egitto!”». Così fecero: Aronne stese la mano con il suo bastone, colpì la polvere del suolo e ci furono zanzare sugli uomini e sulle bestie; tutta la polvere del suolo si era mutata in zanzare in tutta la terra d’Egitto. I maghi cercarono di fare la stessa cosa con i loro sortilegi, per far uscire le zanzare, ma non riuscirono, e c’erano zanzare sugli uomini e sulle bestie. Allora i maghi dissero al faraone: «È il dito di Dio!». Ma il cuore del faraone si ostinò e non diede ascolto, secondo quanto aveva detto il Signore (Es 8,12-15). Raab, donna pagana che viveva in Gerico, dalla storia che si narrava sui  figli d’Israele, riconosce che il loro Dio è più potente di tutti gli Dèi. Ecco la sua confessione: Quelli uomini non si erano ancora coricati quando la donna salì da loro sulla terrazza, e disse loro: «So che il Signore vi ha consegnato la terra. Ci è piombato addosso il terrore di voi e davanti a voi tremano tutti gli abitanti della regione, poiché udimmo che il Signore ha prosciugato le acque del Mar Rosso davanti a voi, quando usciste dall’Egitto, e quanto avete fatto ai due re amorrei oltre il Giordano, Sicon e Og, da voi votati allo sterminio. Quando l’udimmo, il nostro cuore venne meno e nessuno ha più coraggio dinanzi a voi, perché il Signore, vostro Dio, è Dio lassù in cielo e quaggiù sulla terra. Ora giuratemi per il Signore che, come io ho usato benevolenza con voi, così anche voi userete benevolenza con la casa di mio padre; datemi dunque un segno sicuro che lascerete in vita mio padre, mia madre, i miei fratelli, le mie sorelle e quanto loro appartiene e risparmierete le nostre vite dalla morte». Quegli uomini le dissero: «Siamo disposti a morire al vostro posto, purché voi non riveliate questo nostro accordo; quando poi il Signore ci consegnerà la terra, ti tratteremo con benevolenza e lealtà» (Gs 2, 8-14). La vedova di Sarepta dopo la risurrezione del figlio, riconosce che la Parola di Dio sulla bocca di Elia è verità: In seguito accadde che il figlio della padrona di casa si ammalò. La sua malattia si aggravò tanto che egli cessò di respirare. Allora lei disse a Elia: «Che cosa c’è tra me e te, o uomo di Dio? Sei venuto da me per rinnovare il ricordo della mia colpa e per far morire mio figlio?». Elia le disse: «Dammi tuo figlio». Glielo prese dal seno, lo portò nella stanza superiore, dove abitava, e lo stese sul letto. Quindi invocò il Signore: «Signore, mio Dio, vuoi fare del male anche a questa vedova che mi ospita, tanto da farle morire il figlio?». Si distese tre volte sul bambino e invocò il Signore: «Signore, mio Dio, la vita di questo bambino torni nel suo corpo». Il Signore ascoltò la voce di Elia; la vita del bambino tornò nel suo corpo e quegli riprese a vivere. Elia prese il bambino, lo portò giù nella casa dalla stanza superiore e lo consegnò alla madre. Elia disse: «Guarda! Tuo figlio vive». La donna disse a Elia: «Ora so veramente che tu sei uomo di Dio e che la parola del Signore nella tua bocca è verità» (1Re 17,17-24). Nicodemo, uno dei capi dei Giudei e fariseo, dalle opere compiete da Gesù confessa che Dio è con lui: Vi era tra i farisei un uomo di nome Nicodèmo, uno dei capi dei Giudei. Costui andò da Gesù, di notte, e gli disse: «Rabbì, sappiamo che sei venuto da Dio come maestro; nessuno infatti può compiere questi segni che tu compi, se Dio non è con lui» (Gv 3,1-2).<br>
Le guardie non arrestano Gesù perché le sue parole attestano di essere di origine non umana: Nell’ultimo giorno, il grande giorno della festa, Gesù, ritto in piedi, gridò: «Se qualcuno ha sete, venga a me, e beva chi crede in me. Come dice la Scrittura: Dal suo grembo sgorgheranno fiumi di acqua viva». Questo egli disse dello Spirito che avrebbero ricevuto i credenti in lui: infatti non vi era ancora lo Spirito, perché Gesù non era ancora stato glorificato. All’udire queste parole, alcuni fra la gente dicevano: «Costui è davvero il profeta!». Altri dicevano: «Costui è il Cristo!». Altri invece dicevano: «Il Cristo viene forse dalla Galilea? Non dice la Scrittura: Dalla stirpe di Davide e da Betlemme, il villaggio di Davide, verrà il Cristo?». E tra la gente nacque un dissenso riguardo a lui. Alcuni di loro volevano arrestarlo, ma nessuno mise le mani su di lui. Le guardie tornarono quindi dai capi dei sacerdoti e dai farisei e questi dissero loro: «Perché non lo avete condotto qui?». Risposero le guardie: «Mai un uomo ha parlato così!». Ma i farisei replicarono loro: «Vi siete lasciati ingannare anche voi? Ha forse creduto in lui qualcuno dei capi o dei farisei? Ma questa gente, che non conosce la Legge, è maledetta!». Allora Nicodèmo, che era andato precedentemente da Gesù, ed era uno di loro, disse: «La nostra Legge giudica forse un uomo prima di averlo ascoltato e di sapere ciò che fa?». Gli risposero: «Sei forse anche tu della Galilea? Studia, e vedrai che dalla Galilea non sorge profeta!». E ciascuno tornò a casa sua (Gv 7,27-53). I farisei hanno visto tante opere di Gesù. Dopo ogni opera altro non hanno fatto se non decidere di toglierlo di mezzo. Oggi chiedono un segno non per la loro conversione, ma per mettere Gesù in difficoltà. Gesù potrebbe fare qualsiasi segno. Tutta la creazione è nelle sue mani. I segni di Gesù non sono però segni di onnipotenza. Sono segni di amore, compassione, pietà, misericordia, grande carità. Sono segni che devono manifestare tutto l’amore che il Padre ha per ogni uomo. Il segno più grande di Gesù è la sua crocifissione per amore. Lui si è fatto Agnello di Dio per togliere il peccato del mondo. Dinanzi a questo segno tutti dovrebbe piegare il ginocchio e confessare che veramente grande è l’amore di Dio per l’uomo. Dio ha tanto amato il mondo da dare il suo Figlio unigenito. Questo è il segno inconfondibile. Ma questo segno per i farisei è scandalo. Loro sono adoratori di un Dio Onnipotente, non di un Dio Crocifisso. Ecco la grande novità del Nuovo Testamento. Essendo i segni, segni di misericordia, amore, compassione, pietà, carità, tutti li possono fare e tutti possono attestare che la Parola di Dio in essi è verità. / Leggiamo il testo di Mc 8,11-13 / Vennero i farisei e si misero a discutere con lui, chiedendogli un segno dal cielo, per metterlo alla prova. Ma egli sospirò profondamente e disse: «Perché questa generazione chiede un segno? In verità io vi dico: a questa generazione non sarà dato alcun segno». Li lasciò, risalì sulla barca e partì per l’altra riva. Il Verbo di Dio, prima dell’Incarnazione, agiva con tutta la sua divina ed eterna onnipotenza. Tutte le cose sono state create per Lui in vista di Lui. Essendosi fatto vero uomo, vero Agnello di Dio, vero Servo del Signore, vero Redentore e Salvatore, i suoi segni non possono essere più di sola onnipotenza, devono essere segni di amore che salva, redime, crea il cuore nuovo dell’uomo. Infatti tutti i miracoli di Gesù sono frutto del suo amore ricco di compassione e di pietà verso ogni uomo. Anche quei miracoli, fatti solo in presenza dei suoi discepoli, hanno un sol fine: aiutare la loro fede a divenire vera fede in Lui, vero Dio e vero Figlio Unigenito del Padre. I farisei non vogliono una religione di amore, ma di onnipotenza. Gesù non vuole una religione di onnipotenza, ma di purissimo amore. I farisei chiedono segni conformi alla loro religione. Loro si credono onnipotenti e chiedono a Cristo che si faccia seguace della loro religione. Gesù invece chiede ad ogni uomo che divenga discepolo della sua religione e la sua religione non è di onnipotenza, ma di solo servizio per amore, compassione, misericordia, nella purezza della verità di Dio e degli uomini. Tra la religione di onnipotenza e la religione di servizio non c’è possibilità di comunione. Per questo Gesù lascia i farisei e se ne va altrove. Così facendo insegna ad ogni suo discepolo che anche lui deve prendere le distanze da ogni religione di onnipotenza, dominio, sopraffazione, superbia, governo dispotico sugli uomini, schiavitù spirituale e sovente anche fisica. Il discepolo di Gesù deve attestare ad ogni uomo quanto è potente, anzi quanto è onnipotente la religione dell’amore e della carità, nella verità e nella santità che vengono da Dio. Deve attestare tutto questo attraverso tutti quei segni di misericordia e di amore, di perdono e di pace, di compassione e di assunzione delle miserie spirituali e fisiche per dare sollievo e liberazione. Non vi è al mondo nessun discepolo di Gesù che non possa fare questi segni di amore. Ma qual è il primo segno di amore che lui dovrà dare al mondo? Il primo segno di amore è l’attestazione della sua non più capacità di fare il male. Non facendo alcun male, perché osserva anche i più piccoli precetti della Parola del Signore, la sua vita sarà tutta un segno di amore. Madre di Dio, aiuta ogni discepolo di Gesù perché si liberi dalla religione dell’onnipotenza e del dominio e si faccia servo della religione dell’amore e della compassione, della misericordia e del perdono, della pace e del dono della vita per la salvezza di ogni uomo. / Tu, Madre Santa, ci sosterrai, e noi daremo al mondo ogni segno di amore perché chi è di buona volontà si converta e creda nel Figlio tuo, il Fondatore della vera religione: la religione dell’onnipotenza dell’amore vero. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
