<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Domenica della IV Settimana del Tempo di Avvento.
</p>

<p>
<u>ANTIFONA</u> / Stillate, cieli, dall’alto, le nubi facciano piovere il Giusto; si apra la terra e germogli il Salvatore. (Is 45,8)
</p>

<p>
<u>COLLETTA</u> / Infondi nel nostro spirito la tua grazia, o Padre, tu, che nell'annunzio dell'angelo ci hai rivelato l'incarnazione del tuo Figlio, per la sua passione e la sua croce guidaci alla gloria della risurrezione. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>COLLETTA</u> / Dio grande e misericordioso, che tra gli umili poni la tua dimora, concedi alla tua Chiesa la fecondità dello Spirito, perché, sull’esempio di Maria, accolga il Verbo della vita e, come madre gioiosa, lo consegni all’attesa delle genti. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Il regno di Davide sarà saldo per sempre davanti al Signore</b> / Dal secondo libro di Samuèle (2Sam 7,1-5.8-12.14.16) / Il re Davide, quando si fu stabilito nella sua casa, e il Signore gli ebbe dato riposo da tutti i suoi nemici all'intorno, disse al profeta Natan: «Vedi, io abito in una casa di cedro, mentre l'arca di Dio sta sotto i teli di una tenda». Natan rispose al re: «Va', fa' quanto hai in cuor tuo, perché il Signore è con te». Ma quella stessa notte fu rivolta a Natan questa parola del Signore: «Va' e di' al mio servo Davide: Così dice il Signore: Forse tu mi costruirai una casa, perché io vi abiti? Io ti ho preso dal pascolo, mentre seguivi il gregge, perché tu fossi capo del mio popolo Israele. Sono stato con te dovunque sei andato, ho distrutto tutti i tuoi nemici davanti a te e renderò il tuo nome grande come quello dei grandi che sono sulla terra. Fisserò un luogo per Israele, mio popolo, e ve lo pianterò perché vi abiti e non tremi più e i malfattori non lo opprimano come in passato e come dal giorno in cui avevo stabilito dei giudici sul mio popolo Israele. Ti darò riposo da tutti i tuoi nemici. Il Signore ti annuncia che farà a te una casa. Quando i tuoi giorni saranno compiuti e tu dormirai con i tuoi padri, io susciterò un tuo discendente dopo di te, uscito dalle tue viscere, e renderò stabile il suo regno. Io sarò per lui padre ed egli sarà per me figlio. La tua casa e il tuo regno saranno saldi per sempre davanti a me, il tuo trono sarà reso stabile per sempre». / Parola di Dio.
</p>

<p>
<u>PSALMUS</u> / (Sal 88) <b>Canterò per sempre l'amore del Signore</b> / Canterò in eterno l'amore del Signore, di generazione in generazione farò conoscere con la mia bocca la tua fedeltà, perché ho detto: «È un amore edificato per sempre; nel cielo rendi stabile la tua fedeltà». / «Ho stretto un'alleanza con il mio eletto, ho giurato a Davide, mio servo. Stabilirò per sempre la tua discendenza, di generazione in generazione edificherò il tuo trono». / «Egli mi invocherà: Tu sei mio padre, mio Dio e roccia della mia salvezza. Gli conserverò sempre il mio amore, la mia alleanza gli sarà fedele». 
</p>

<p>
<u>LETTURA2</u> / <b>Il mistero avvolto nel silenzio per secoli, ora è manifestato</b> / Dalla lettera di san Paolo apostolo ai Romani (Rm 16,25-27) / Fratelli, a colui che ha il potere di confermarvi nel mio vangelo, che annuncia Gesù Cristo, secondo la rivelazione del mistero, avvolto nel silenzio per secoli eterni, ma ora manifestato mediante le scritture dei Profeti, per ordine dell'eterno Dio, annunciato a tutte le genti perché giungano all'obbedienza della fede, a Dio, che solo è sapiente, per mezzo di Gesù Cristo, la gloria nei secoli. Amen. / Parola di Dio.
</p>

<p>
<u>ACCLAMATIO</u> / Alleluia, alleluia / Ecco la serva del Signore: avvenga per me secondo la tua parola. (Lc 1,38) / Alleluia.
</p>

<p>
<u>VANGELO</u> / <b>Ecco concepirai un figlio e lo darai alla luce</b> / Dal Vangelo secondo Luca (Lc 1,26-38) / In quel tempo, l'angelo Gabriele fu mandato da Dio in una città della Galilea, chiamata Nàzaret, a una vergine, promessa sposa di un uomo della casa di Davide, di nome Giuseppe. La vergine si chiamava Maria. Entrando da lei, disse: «Rallègrati, piena di grazia: il Signore è con te». A queste parole ella fu molto turbata e si domandava che senso avesse un saluto come questo. L'angelo le disse: «Non temere, Maria, perché hai trovato grazia presso Dio. Ed ecco, concepirai un figlio, lo darai alla luce e lo chiamerai Gesù. Sarà grande e verrà chiamato Figlio dell'Altissimo; il Signore Dio gli darà il trono di Davide suo padre e regnerà per sempre sulla casa di Giacobbe e il suo regno non avrà fine». Allora Maria disse all'angelo: «Come avverrà questo, poiché non conosco uomo?». Le rispose l'angelo: «Lo Spirito Santo scenderà su di te e la potenza dell'Altissimo ti coprirà con la sua ombra. Perciò colui che nascerà sarà santo e sarà chiamato Figlio di Dio. Ed ecco, Elisabetta, tua parente, nella sua vecchiaia ha concepito anch'essa un figlio e questo è il sesto mese per lei, che era detta sterile: nulla è impossibile a Dio». Allora Maria disse: «Ecco la serva del Signore: avvenga per me secondo la tua parola». E l'angelo si allontanò da lei. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, / creatore del cielo e della terra, / di tutte le cose visibili e invisibili. / Credo in un solo Signore, Gesù Cristo, unigenito Figlio di Dio, / nato dal Padre prima di tutti i secoli: / Dio da Dio, Luce da Luce, Dio vero da Dio vero, / generato, non creato, della stessa sostanza del Padre; / per mezzo di lui tutte le cose sono state create. / Per noi uomini e per la nostra salvezza / discese dal cielo, / e per opera dello Spirito Santo / si è incarnato nel seno della Vergine Maria / e si è fatto uomo. / Fu crocifisso per noi sotto Ponzio Pilato, / morì e fu sepolto. / Il terzo giorno è risuscitato, secondo le Scritture, / è salito al cielo, siede alla destra del Padre. / E di nuovo verrà, nella gloria, / per giudicare i vivi e i morti, / e il suo regno non avrà fine. / Credo nello Spirito Santo, che è Signore e dà la vita, / e procede dal Padre e dal Figlio. / Con il Padre e il Figlio è adorato e glorificato, / e ha parlato per mezzo dei profeti. / Credo la Chiesa, una santa cattolica e apostolica. / Professo un solo battesimo per il perdono dei peccati. / Aspetto la risurrezione dei morti / e la vita del mondo che verrà. Amen.
</p>

<p>
<u>OREMUS</u> / Fratelli e sorelle, Maria nostra Madre ci è oggi modello nel fare la volontà di Dio e nell'essere servi del Signore e dei fratelli. Per sua intercessione, Lo invochiamo dicendo: <b>Signore, aiutaci a compiere la tua volontà!</b> / Per il Papa, i Vescovi, i sacerdoti e i diaconi: non si stanchino mai di annunciare con gioia ed entusiasmo il mistero di Cristo, servo e Salvatore del mondo, preghiamo. / Per i giovani chiamati a seguire Cristo più da vicino nel sacerdozio e nella vita consacrata: sappiano, come Maria, consegnargli un cuore che vive per Lui e per il servizio dei fratelli, preghiamo. / Per quanti si dedicano al servizio dei poveri e dei sofferenti: la loro sollecitudine semplice e nascosta sia consolata e sostenuta dalla certezza di servire Cristo, preghiamo. / Per la nostra comunità cristiana: Maria ci aiuti ad accettare con generosità la volontà del Signore e il servizio dei fratelli, preghiamo. / Padre Santo, che hai scelto Maria, tua umile serva, come madre del tuo Figlio, salvatore del mondo, aiutaci ad imitarla nell'accettare con amore la tua volontà e nel servire con sollecitudine i nostri fratelli. Per Cristo nostro Signore.
</p>

<p>
<u>OREMUS</u> / Invochiamo Dio Padre onnipotente per l'intercessione di Maria, modello di coloro che attendono nella speranza, perché la venuta del Salvatore faccia rifiorire la giustizia, la bontà e la pace. <b>Rivelaci il tuo volto, Signore.</b> / Per la santa Chiesa, perché sappia animare con la carità evangelica tutti gli sforzi tesi a riunire gli uomini in una sola famiglia, preghiamo. / Per tutti i cristiani, perché operando sinceramente per l'unità delle Chiese manifestino la loro chiamata ad essere un solo popolo in Cristo, preghiamo. / Per i responsabili delle nazioni, perché pongano alla base del loro impegno civile, il valore primario della persona umana che Cristo viene a rivelare, preghiamo. / Per coloro che non credono, perché trovino nella nostra accoglienza fraterna uno stimolo a considerare il problema della fede con cuore più aperto e fiducioso, preghiamo. / Per noi qui riuniti nell'imminenza del Natale, perché lo Spirito del Padre ci dia il coraggio di compiere le scelte che il Cristo giudice e salvatore attende da ciascuno e da tutta la comunità, preghiamo. / Le preghiere che ti innalziamo, o Padre, in unione con Maria, figlia di Sion, affrettino la venuta del tuo Figlio tra noi e ci ottengano di vivere questi giorni di attesa come ritorno alle sorgenti della nostra speranza. Per Cristo nostro Signore.
</p>

<p>
<u>OFFERTORIO</u> / Accogli, o Signore, i doni che abbiamo deposto sull’altare e consacrali con la potenza del tuo Spirito che santificò il grembo della Vergine Maria. Per Cristo nostro Signore.
</p>

<p>
<u>PREFAZIO</u> / <b>Le due attese di Cristo</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno, per Cristo Signore nostro. Egli fu annunciato da tutti i profeti, la Vergine Madre l’attese e lo portò in grembo con ineffabile amore, Giovanni proclamò la sua venuta e lo indicò presente nel mondo. Lo stesso Signore, che ci invita a preparare con gioia il suo Natale, ci trovi vigilanti nella preghiera, esultanti nella lode. Per questo dono della tua benevolenza, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>PREFAZIO</u> / <b>Maria nuova Eva</b> / È veramente giusto rendere grazie a te, Signore, Padre santo, Dio onnipotente ed eterno. Noi ti lodiamo, ti benediciamo, ti glorifichiamo per il mistero della Vergine Madre. Dall’antico avversario venne la rovina, dal grembo verginale della figlia di Sion è germinato colui che ci nutre con il pane degli angeli e sono scaturite per tutto il genere umano la salvezza e la pace. La grazia che Eva ci tolse ci è ridonata in Maria. In lei, Madre di tutti gli uomini, la maternità, redenta dal peccato e dalla morte, si apre al dono della vita nuova. Dove abbondò la colpa, sovrabbonda la tua misericordia in Cristo nostro salvatore. E noi, nell’attesa della sua venuta, uniti agli angeli e ai santi, cantiamo l’inno della tua lode: Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Ecco la serva del Signore: avvenga per me secondo la tua parola. (Lc 1,38)
</p>

<p>
<img src="./MM/ComunioneSpirituale.jpg">
</p>

<p>
<u>COMMUNIO</u> / Ecco la serva del Signore: avvenga per me secondo la tua parola. (Lc 1,38)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Dio onnipotente, che ci hai dato il pegno della redenzione eterna, ascolta la nostra preghiera: quanto più si avvicina il grande giorno della nostra salvezza, tanto più cresca il nostro fervore, per celebrare degnamente il mistero della nascita del tuo Figlio. Egli vive e regna nei secoli dei secoli.
</p>

<h3>LECTIO</h3>

<h5>EVANGELIZO</h5>

<p>
San Beda il Venerabile (ca 673-735) monaco, dottore della Chiesa / Omelie per l'Avvento, n. 3 / "Il Signore Dio gli darà il trono di Davide suo padre e regnerà per sempre sulla casa di Giacobbe e il suo regno non avrà fine" / "L'angelo Gabriele fu mandato da Dio in una città della Galilea, chiamata Nazaret, a una vergine, promessa sposa di un uomo della casa di Davide, chiamato Giuseppe. La vergine si chiamava Maria." Quanto si dice della casa di Davide non riguarda solo Giuseppe, ma anche Maria. Poiché la Legge prescriveva che ogni uomo doveva sposare una donna della sua tribù e della sua famiglia, come testimonia l'apostolo paolo che scrive a Timoteo: "Ricordati che Gesù Cristo, della stirpe di Davide, è risuscitato dai morti, secondo il mio vangelo" (2Tim 2,8). (...) "Sarà grande e chiamato Figlio dell'Altissimo; il Signore Dio gli darà il trono di Davide suo padre". Il trono di Davide designa qui il potere sul popolo d'Israele, che Davide governò a suo tempo con zelo pieno di fede (...). Il popolo che Davide guidò con potere temporale, Cristo lo guiderà con grazie spirituali verso il Regno eterno (...). "Regnerà per sempre sulla casa di Giacobbe". La casa di Giacobbe designa la Chiesa universale che per la fede e la testimonianza a Cristo si ricollega al destino dei patriarchi, sia per coloro che hanno avuto origine carnale dalla loro stirpe, sia per coloro che, nati secondo la carne in altre nazioni, sono rinati in Cristo, per mezzo del battesimo nello Spirito. E' su questa casa di Giacobbe che egli regnerà per sempre: "e il suo regno non avrà fine". Sì, il regno su di lei nella vita presente, quando egli governa il cuore degli eletti dove abita, per la loro fede e amore in lui; ed egli li governa con continua protezione, per farli giungere ai doni della retribuzione celeste; regna nel futuro, quando, terminato l'esilio temporale, li introduce nel soggiorno della patria celeste. E là si rallegrano di ciò che la sua presenza visibile ricorda loro continuamente di non fare altro che cantare le sue lodi.
</p>

<h5>DIBRUNO</h5>

<p>
Come avverrà questo, poiché non conosco uomo? (Lc 1,26-38) / Più si è pieni di grazia e di Spirito Santo, più si è capaci di sentire con il Signore, più si è pronti nell’accogliere ogni sua Parola e su di essa edificare la nostra intera vita. Gesù è così pieno di grazia e di Spirito Santo da essere una cosa sola con il Padre nello Spirito di Dio. La volontà del Padre è la sua volontà. “Mio cibo è fare la volontà del Padre e compiere la sua opera”. Questa la sua professione di fede: “«Chi crede in me, non crede in me ma in colui che mi ha mandato; chi vede me, vede colui che mi ha mandato. Io sono venuto nel mondo come luce, perché chiunque crede in me non rimanga nelle tenebre. Se qualcuno ascolta le mie parole e non le osserva, io non lo condanno; perché non sono venuto per condannare il mondo, ma per salvare il mondo. Chi mi rifiuta e non accoglie le mie parole, ha chi lo condanna: la parola che ho detto lo condannerà nell’ultimo giorno. Perché io non ho parlato da me stesso, ma il Padre, che mi ha mandato, mi ha ordinato lui di che cosa parlare e che cosa devo dire. E io so che il suo comandamento è vita eterna. Le cose dunque che io dico, le dico così come il Padre le ha dette a me»” (Gv 12,44-50). La Vergine Maria è piena di grazia e di Spirito Santo fin dal primo istante del suo concepimento. Giorno per giorno cresce nella grazia e nello Spirito Santo. Non appena ascolta le parole dell’Angelo, prova grande turbamento. L’Angelo le spiega il perché della sua venuta – ed è ora che la Vergine Maria manifesta tutta la sua sapienza nello Spirito del Signore – e lei subito chiede che le vengano manifestate le modalità. La volontà di Dio va eseguita secondo le modalità di Dio. Non si può obbedire a Dio seguendo noi vie umane, modalità della terra. L’Angelo le dice che Lei nulla dovrà fare, perché tutto farà lo Spirito Santo e Lei all’istante fa la sua professione di obbedienza: “Ecco la serva del Signore: avvenga per me secondo la tua parola”. Questo mi chiedi di fare e questo farò. Il Signore potrà contare interamente su di me. La mia vita è sua. Sarà sua per sempre. / In quel tempo, l’angelo Gabriele fu mandato da Dio in una città della Galilea, chiamata Nàzaret, a una vergine, promessa sposa di un uomo della casa di Davide, di nome Giuseppe. La vergine si chiamava Maria. Entrando da lei, disse: «Rallègrati, piena di grazia: il Signore è con te». A queste parole ella fu molto turbata e si domandava che senso avesse un saluto come questo. L’angelo le disse: «Non temere, Maria, perché hai trovato grazia presso Dio. Ed ecco, concepirai un figlio, lo darai alla luce e lo chiamerai Gesù. Sarà grande e verrà chiamato Figlio dell’Altissimo; il Signore Dio gli darà il trono di Davide suo padre e regnerà per sempre sulla casa di Giacobbe e il suo regno non avrà fine». Allora Maria disse all’angelo: «Come avverrà questo, poiché non conosco uomo?». Le rispose l’angelo: «Lo Spirito Santo scenderà su di te e la potenza dell’Altissimo ti coprirà con la sua ombra. Perciò colui che nascerà sarà santo e sarà chiamato Figlio di Dio. Ed ecco, Elisabetta, tua parente, nella sua vecchiaia ha concepito anch’essa un figlio e questo è il sesto mese per lei, che era detta sterile: nulla è impossibile a Dio». Allora Maria disse: «Ecco la serva del Signore: avvenga per me secondo la tua parola». E l’angelo si allontanò da lei. / Quanto avviene nella Vergine Maria deve compiersi anche nella nostra vita. Le modalità dell’obbedienza a Dio non le possiamo stabilire noi. È il Signore che dona la Parola ed è il Signore che dice anche come la Parola va vissuta, annunziata, proclamata, compresa. Gesù non solo ha detto la Parola della vita eterna, ci ha anche mostrato le modalità secondo le quali obbedire, chiedendoci di imparare da Lui: «Venite a me, voi tutti che siete stanchi e oppressi, e io vi darò ristoro. Prendete il mio giogo sopra di voi e imparate da me, che sono mite e umile di cuore, e troverete ristoro per la vostra vita. Il mio giogo infatti è dolce e il mio peso leggero»” (Mt 11,28-30). Anche le modalità della missione apostolica vengono da Lui: «A me è stato dato ogni potere in cielo e sulla terra. Andate dunque e fate discepoli tutti i popoli, battezzandoli nel nome del Padre e del Figlio e dello Spirito Santo, insegnando loro a osservare tutto ciò che vi ho comandato. Ed ecco, io sono con voi tutti i giorni, fino alla fine del mondo» (Mt 28.18-20). Se c’è distacco da queste modalità, non c’è vera missione. / Madre della Redenzione, Angeli, Santi, fate che agiamo secondo le modalità rivelate. 
</p>

<h5>SILVESTRINI</h5>

<p>
La sua dimora tra noi. / L'uomo dalle sue origini, è diventato un costruttore: ha cercato nell'habitat che Dio gli ha donato di edificare costruzioni per darsi sicurezza, quasi per illudersi di poter trovare quaggiù una stabile dimora, la più sicura possibile su questa terra. Ancora oggi abbiamo i nostri piani, le nostre organizzazioni. La storia ci costringe a renderci conto della vanità dei nostri progetti. Dio non si lascia chiudere dentro i nostri limiti, è in cammino, è alla ricerca dell'uomo per garantirgli spazi d'infinito. La sola realtà terrena che manifesta la sua presenza è l'uomo, creato ad immagine e somiglianza del creatore. Egli, il Signore, nasce da Maria, immagine di una umanità ricostruita, perché vuole immergersi nella nostra storia e vuole redimerla da ogni male. Un tempio fatto da mano d'uomo viene edificato da Salomone per garantire la sua presenza, un tempio destinato alla distruzione, ma che prefigura altre realtà: il tempio sarà il corpo di Cristo, la sua Chiesa; tempio sarà il seno verginale di Maria dove assume le nostre sembianze umane; tempio e trono sarà infine il Golgota e la croce, dove consumerà il suo sacrificio di amore. Questo è il mistero, che San Paolo c'invita a scoprire. Questo è il mistero che l'Arcangelo Gabriele annunzia a Maria: un annunzio di salvezza, che coinvolge direttamente "l'umile ancella del Signore", la piena di grazia, ma che riguarda tutti noi. Ci riempie di stupore il fatto che l'evento "salvezza" Dio l'abbia voluto legare all'attesa di un "sì" pronunciato da un umile fanciulla... suscita emozione in noi che Dio voglia scegliere come suo tabernacolo il seno verginale di una donna: Dio si umilia nella carne, Dio entra nella carne dei mortali, in essa costruisce il suo "tempio" per garantirci la vita e l'immortalità. In Maria già rifulge lo splendore della Chiesa, con Cristo l'umanità riconciliata entra in lei, nella "Madre", per rinascere a vita nuova, conformati a Cristo, destinati a risorgere con Lui. E' il tempo di Maria i giorni che viviamo, in lei già possiamo adorare il Bambino che nasce, il mistero che si compie, la pienezza del tempo, Dio che si dona incondizionatamente all'uomo.
</p>

<h5>LOYOLA</h5>

<p>
Una giovane donna, Myriam di Nazareth, come te. Le abitudini quotidiane, il futuro scontato, eppure quanti desideri di vita, di relazioni, di gioia… Certo è solo quello che stai vivendo, magari anche bello, ma scontato, in bianco e nero, e forse dove non ci credi più… Eppure dove ti sembra impossibile, puoi cogliere una novità. Puoi dare colore alla vita, alla tua, a quella degli altri. Ci vuole tempo, esercizio, ma forse questo è il momento per iniziare ad esercitarsi. Puoi colorare solo se ti se ti lasci colorare e ti permetti di scoprire che anche tu così sai colorare. Dipingi solo con i “colori” che vedi! Una parola Altra che t’incontra, ti spinge, ti rilancia, ti apre nuovi orizzonti. È tutta per te; e se sarà per te, così sarà per gli altri. È un dono, un regalo, una grazia! Hai oggi (sì, proprio in questo tempo così strano) la possibilità di gioire, rallegrarti di quello che sei, di quello che puoi diventare. La bussola sarà quella gioia profonda che senti, ti riempie, è tua ma non in maniera esclusiva, la gioia si riceve, nasce dal cuore e non si può, non si riesce rinchiuderla. “Rallegrati, gioisci Myriam di Nazareth”. “Rallegrati tu che stai ascoltando questo annuncio”. È vita per te; è gioia profonda, duratura, capace di accogliere i tuoi limiti e nel contempo di dare spazio ai tuoi sogni, che nel tempo si trasformano in desideri per diventare realtà. È la tua casa, la tua camera, dove oggi vivi gran parte del tuo tempo (come Myriam di Nazareth), sarà abitata, colorata con quei colori (relazioni, impegni, movimenti del cuore) che possono cominciare a trovare una nuova armonia; colori che non stonano tra di loro, ma nella loro diversità trovano la possibilità d’incontrarsi e di dipingere il quadro più bello possibile, quello della tua vita. / In quali occasioni hai la sensazione che la tua vita sia tutta, o qualche ambito, un dipinto in bianco e nero? C’è un “eppure” nella vita di Myriam, nella tua vita… vuoi provare a guardare con occhi diversi quello che oggi stai vivendo? In che modo sei disposta/o a fare fatica per colorare la tua vita? Come vorresti fosse il quadro della tua vita? Colori? Persone? Luoghi? (Loris Piorar SJ)
</p>

<h5>FEGF</h5>

<p>
ECCO CONCEPIRAI E DARAI ALLA LUCE UN FIGLIO di San Beda il Venerabile nel ottavo secolo / “L’angelo Gabriele fu mandato da Dio in una città della Galilea chiamata Nazaret, a una vergine, sposa di un uomo chiamato Giuseppe. La vergine si chiamava Maria”(Lc 1,26-27). Quello ch’è detto della casa di Davide si riferisce non solo a Giuseppe, ma anche a Maria, perché secondo la Legge ognuno doveva scegliere la moglie nella propria tribù o famiglia, come attesta anche l’Apostolo, scrivendo a Timoteo: “Ricordati che Gesù Cristo, della stirpe di Davide, è risuscitato dai morti, secondo il mio vangelo” (2 Tm 2,8). Perciò il Signore appartiene davvero alla discendenza di Davide, perché la sua vergine Madre ebbe origine realmente dalla stirpe di Davide. Entrato da lei l’angelo disse: “Non temere, Maria, perché hai trovato grazia presso Dio. Ecco, concepirai un figlio, lo darai alla luce e lo chiamerai Gesù. Sarà grande e chiamato figlio dell’Altissimo; il Signore gli darà il trono di Davide suo padre” (Lc 1,30-32). Il Signore diede al nostro Redentore il trono di Davide suo padre quando dispose la sua incarnazione dalla discendenza davidica, perché conducesse al regno eterno con la grazia spirituale il popolo che Davide aveva governato con un potere temporale. “E regnerà per sempre sulla casa di Giacobbe” (Lc 1,33). Casa di Giacobbe può dirsi tutta la Chiesa, che per la fede e l’adesione a Cristo partecipa alla sorte dei patriarchi, tanto nei discendenti dalla loro stirpe, che in coloro i quali, provenendo da altre nazioni, col battesimo sono rinati in Cristo. In questa casa egli regnerà per sempre, “e il suo regno non avrà fine” (Lc 1,33). Egli vi regna nella vita presente, perché regge il cuore degli eletti abitando in essi con la fede e col suo amore, e li guida con una protezione continua a meritare i doni del premio eterno. E vi regna nella vita futura, quando, al termine del loro esilio temporale, li introduce nella patria celeste, ove, avvinti dalla visione della sua continua presenza, sono felici di non fare nient’altro che dedicarsi a lui nella lode.
</p>

<h5>FEGF</h5>

<p>
Omelie in lode della Vergine Madre, 4,11 / Avvenga di me quello che hai detto di San Bernardo nel dodicesimo secolo / Ascoltiamo tutti la risposta di colei che fu scelta per essere la Madre di Dio, pur senza perdere la sua umiltà: «Eccomi sono la serva del Signore. Avvenga di me quello che hai detto»… Con queste parole, Maria esprime quanto sia vivace il suo desiderio, invece di domandarne la realizzazione come se fosse stata dubbiosa. Tuttavia, nulla impedisce di vedere una preghiera in questo «fiat», in questo «avvenga di me». Infatti… Dio vuole che gli chiediamo anche le cose che ci promette. È senza dubbio il motivo per cui ci promette prima le cose che ha deciso di donarci: la promessa sveglia la pietà, e la preghiera ci fa meritare ciò che stavamo per ricevere gratuitamente. Questo ha capito la Vergine, che unisce il merito della preghiera al dono della promessa gratuita: «Avvenga di me quello che hai detto. La Parola eterna faccia di me quello che la tua parola ha detto oggi. La Parola che era presso Dio fin dal principio, si faccia carne nella mia carne secondo la tua parola… Questa Parola non sia soltanto percepibile ai miei orecchi, ma pure visibile ai miei occhi, palpabile alle mie mani, e che io possa portarla fra le braccia. Che non sia questa, una parola scritta e muta, ma la Parola incarnata e viva; non questi segni inerti tracciati su una pergamena essiccata, ma una Parola a forma umana, impressa nelle mie viscere… «Dio aveva già parlato nei tempi antichi molte volte e in diversi modi ai padri per mezzo dei profeti» (Eb 1,1); la sua parola è stata data loro per essere ascoltata, proclamata, messa in pratica… Per parte mia, chiedo che sia messa nelle mie viscere… Chiamo la Parola invocata in me nel silenzio, incarnata in una persona, corporalmente unita alla carne… Essa si realizzi in me per il mondo intero.»
</p>

<h3>LECTIO</h3>

<h5>HOMILY</h5>

<p>
PRIMA LETTURA<br>
La storia quotidianamente viene “creata”, posta in essere, chiamata all’esistenza da tre parole.<br>
La Parola di Dio che è sempre creatrice di vita, benedizione, luce, giustizia, misericordia, perdono, speranza, riconciliazione, pace.<br>
La parola del principe del mondo e dei suoi angeli che è portatrice di morte, ogni morte, dell’anima, dello spirito, del corpo. La storia creata dal principe del mondo conduce alla perdizione eterna.<br>
La parola dell’uomo, di ogni uomo. Se l’uomo dice il suo sì alla Parola del suo Signore e fa sua Parola la Parola di Dio, lui diviene creatore di vita, benedizione, luce, giustizia, misericordia, perdono, speranza, riconciliazione, pace.<br>
Se invece dice no alla Parola di Dio e dice sì alla parola del principe del mondo, allora come il principe del mondo lui diviene creatore di morte, ogni morte, dell’anima, dello spirito, del corpo. <br>
Non solo conduce se stesso verso la perdizione eterna, ma anche quanti da lui si lasciano convincere. Anche costoro camminano sotto la guida dalla parola di Satana.<br>
Altra verità da aggiungere ci dice che sempre il Signore viene nella storia per trasformare la storia di morte e di maledizione in storia di vita e di benedizione, la storia di disperazione in storia di speranza, la storia di tenebre in storia di luce.<br>
Dio però mai potrà creare da solo questa storia. Occorre la volontà dell’uomo che accoglie la Parola e si pone a suo esclusivo servizio.<br>
Oggi, la liturgia della Parola, ci fa ascoltare un Parola creatrice della vera vita sulla nostra terra.<br>
Perché questa Parola producesse i frutti di luce e verità, di giustizia e vita eterna, in essa contenuti sono stati necessari due potentissimi sì.<br>
Il primo sì potente è stato quello della Vergine Maria. <br>
Il secondo sì ancora più potente e più forte è stato quello di Cristo Signore, sì detto al Padre suo nell’eternità e sì proferito nella storia, da Verbo Incarnato.<br>
È stato un sì così risoluto e forte da condurre il Figlio Unigenito del Padre ad una obbedienza fino alla morte e alla morte di croce.<br>
Se il discepolo di Gesù vuole essere “creatore” di storia di salvezza, redenzione, vita, luce, speranza, verità, misericordia, pace, deve unire il suo sì al sì di Cristo Gesù ed essere fedele alla parola data al suo Signore, allo stesso modo che il suo Signore è stato fedele al Padre.<br>
Come Gesù è il Testimone fedele del Padre, anche il discepolo di Gesù deve essere il Testimone fedele al suo Redentore. 
</p>

<p>
LEGGIAMO 2Sam 7,1-5.8b-12.14a.16<br>
Il re, quando si fu stabilito nella sua casa, e il Signore gli ebbe dato riposo da tutti i suoi nemici all’intorno, <br>
disse al profeta Natan: «Vedi, io abito in una casa di cedro, mentre l’arca di Dio sta sotto i teli di una tenda». <br>
Natan rispose al re: «Va’, fa’ quanto hai in cuor tuo, perché il Signore è con te». <br>
Ma quella stessa notte fu rivolta a Natan questa parola del Signore: <br>
«Va’ e di’ al mio servo Davide: Così dice il Signore degli eserciti: “Io ti ho preso dal pascolo, mentre seguivi il gregge, perché tu fossi capo del mio popolo Israele. <br>
Sono stato con te dovunque sei andato, ho distrutto tutti i tuoi nemici davanti a te e renderò il tuo nome grande come quello dei grandi che sono sulla terra. <br>
Fisserò un luogo per Israele, mio popolo, e ve lo pianterò perché vi abiti e non tremi più e i malfattori non lo opprimano come in passato <br>
e come dal giorno in cui avevo stabilito dei giudici sul mio popolo Israele. Ti darò riposo da tutti i tuoi nemici. Il Signore ti annuncia che farà a te una casa. <br>
Quando i tuoi giorni saranno compiuti e tu dormirai con i tuoi padri, io susciterò un tuo discendente dopo di te, uscito dalle tue viscere, e renderò stabile il suo regno. <br>
Io sarò per lui padre ed egli sarà per me figlio. La tua casa e il tuo regno saranno saldi per sempre davanti a te, il tuo trono sarà reso stabile per sempre”». <br>
Nel Testo Sacro ora letto vi è una verità che è giusto che venga messa in luce.<br>
A Davide e ai suoi discendenti dal Signore è chiesta fedeltà alla sua voce, alla sua Parola, alla sua alleanza con obbedienza piena.<br>
Il dono del Figlio dal regno eterno non è però soggetto alla loro obbedienza. È dono del Padre e il Padre sarà fedele in eterno a questa Parola data.<br>
Rendete grazie al Signore e invocate il suo nome, proclamate fra i popoli le sue opere. A lui cantate, a lui inneggiate, meditate tutte le sue meraviglie. Gloriatevi del suo santo nome: gioisca il cuore di chi cerca il Signore. Cercate il Signore e la sua potenza, ricercate sempre il suo volto.<br>
Ricordate le meraviglie che ha compiuto, i suoi prodigi e i giudizi della sua bocca, voi, stirpe di Abramo, suo servo, figli di Giacobbe, suo eletto.<br>
È lui il Signore, nostro Dio: su tutta la terra i suoi giudizi. Si è sempre ricordato della sua alleanza, parola data per mille generazioni (Sal 105,1-8). <br>
Il Signore è stato fedele alla Parola data al suo Servo Davide e sempre rimarrà fedele. Sempre ci darà il suo Figlio Unigenito. <br>
Dio infatti ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna. <br>
Dio, infatti, non ha mandato il Figlio nel mondo per condannare il mondo, ma perché il mondo sia salvato per mezzo di lui. <br>
Chi crede in lui non è condannato; ma chi non crede è già stato condannato, perché non ha creduto nel nome dell’unigenito Figlio di Dio (Gv 3,16-18).<br>
Verità di ieri, di oggi, di sempre. Su questa Parola di Dio possiamo creare la nostra storia.
</p>

<p>
SECONDA LETTURA<br>
Cristo Gesù è il frutto di tre doni. È il Dono del Padre ad ogni uomo perché in Lui, con Lui, per Lui si rivesta di vita eterna, luce, verità, grazia. Anzi, perché in Lui, con Lui, per Lui, divenga, si trasformi in vita eterna, luce, verità., grazia.<br>
È il Dono che Cristo Gesù fa di se stesso al Padre, perché il Padre lo faccia Dono di salvezza e di vita eterna per il mondo intero.<br>
È il Dono di ogni suo discepolo ad ogni altro uomo, perché anche lui, divenendo una cosa sola con Cristo, per Cristo, in Cristo, si rivesta di vita eterna e di luce divina.<br>
Il Dono del Padre e del Figlio sono senza alcun frutto, se ogni discepolo di Gesù non diviene anche lui Dono al Padre e a Cristo, e come Dono al Padre e a Cristo, nello Spirito Santo, non dona Cristo, Dono di salvezza ad ogni altro uomo.<br>
 È questa la purissima fede dell’Apostolo Paolo. Lui sa che senza il suo Dono, nel Dono che è Cristo Gesù, al Padre, nello Spirito Santo, tutta la Redenzione di Gesù Signore rimane senza alcun frutto.<br>
Questa fede così è rivelata fin dal primo rigo della Lettera ai Romani:<br>
Paolo, servo di Cristo Gesù, apostolo per chiamata, scelto per annunciare il vangelo di Dio – che egli aveva promesso per mezzo dei suoi profeti nelle sacre Scritture e che riguarda il Figlio suo, nato dal seme di Davide secondo la carne, <br>
costituito Figlio di Dio con potenza, secondo lo Spirito di santità, in virtù della risurrezione dei morti, Gesù Cristo nostro Signore; per mezzo di lui abbiamo ricevuto la grazia di essere apostoli, per suscitare l’obbedienza della fede in tutte le genti, a gloria del suo nome, e tra queste siete anche voi, chiamati da Gesù Cristo –, <br>
a tutti quelli che sono a Roma, amati da Dio e santi per chiamata, grazia a voi e pace da Dio, Padre nostro, e dal Signore Gesù Cristo! (Rm 1,1-7).<br>
Ecco allora in cosa consiste la missione evangelizzatrice: farsi il cristiano Dono al Padre in Cristo, con Cristo, per Cristo, e come Dono perenne, nel suo Dono, dare Cristo Gesù ad ogni uomo come suo Dono di Salvezza, Redenzione, vita eterna.<br>
Se il cristiano non si fa Dono in Cristo, con Cristo, al Padre, con offerta perenne, mai potrà donare Cristo alle genti come Dono di Salvezza, Redenzione vita eterna.<br>
Se oggi l’evangelizzazione è in crisi, la ragione è solo questa: il discepolo di Gesù non si è fatto Dono al Padre, in Cristo per lo Spirito Santo.<br>
Non essendosi fatto Dono, neanche può donare Cristo alle genti. Cristo alle genti si dona, donando come Dono nel nostro Dono.<br>
Come Cristo Gesù dona il Padre nel suo Dono fatto al Padre, così il discepolo di Gesù dona Cristo Signore nel suo Dono perenne e irreversibile fatto a Cristo Signore.<br>
È questa la verità dell’evangelizzazione. Altre verità non esistono. Il Dono va fatto nel nostro farci Dono. 
</p>

<p>
LEGGIAMO Rm 16,25-27<br>
A colui che ha il potere di confermarvi nel mio Vangelo, che annuncia Gesù Cristo, secondo la rivelazione del mistero, avvolto nel silenzio per secoli eterni,<br>
ma ora manifestato mediante le scritture dei Profeti, per ordine dell’eterno Dio, annunciato a tutte le genti perché giungano all’obbedienza della fede,<br>
a Dio, che solo è sapiente, per mezzo di Gesù Cristo, la gloria nei secoli. Amen.<br>
È dall’eternità che il Padre nella sua sapienza e nel suo decreto eterno ha stabilito di dare agli uomini Cristo Gesù come Dono di salvezza, redenzione, vita eterna.<br>
Prima però questo mistero era nascosto nel cuore del Padre. A poco a poco il Padre lo ha rivelato per mezzo dei suoi profeti ed era quasi nascosto nelle loro Scritture.<br>
Ora esso è stato interamente svelato. Va però annunciato, affinché tutte le genti obbediscano alla fede, cioè alla Parola che annuncia e dona Cristo Gesù come Dono per la nostra salvezza eterna.<br>
A me, che sono l’ultimo fra tutti i santi, è stata concessa questa grazia: annunciare alle genti le impenetrabili ricchezze di Cristo e illuminare tutti sulla attuazione del mistero nascosto da secoli in Dio, creatore dell’universo, <br>
affinché, per mezzo della Chiesa, sia ora manifestata ai Principati e alle Potenze dei cieli la multiforme sapienza di Dio, secondo il progetto eterno che egli ha attuato in Cristo Gesù nostro Signore, nel quale abbiamo la libertà di accedere a Dio in piena fiducia mediante la fede in lui. <br>
Vi prego quindi di non perdervi d’animo a causa delle mie tribolazioni per voi: sono gloria vostra (Ef 3,8-13). <br>
Ora io sono lieto nelle sofferenze che sopporto per voi e do compimento a ciò che, dei patimenti di Cristo, manca nella mia carne, a favore del suo corpo che è la Chiesa. <br>
Di essa sono diventato ministro, secondo la missione affidatami da Dio verso di voi di portare a compimento la parola di Dio, il mistero nascosto da secoli e da generazioni, ma ora manifestato ai suoi santi. <br>
A loro Dio volle far conoscere la gloriosa ricchezza di questo mistero in mezzo alle genti: Cristo in voi, speranza della gloria. <br>
È lui infatti che noi annunciamo, ammonendo ogni uomo e istruendo ciascuno con ogni sapienza, per rendere ogni uomo perfetto in Cristo. Per questo mi affatico e lotto, con la forza che viene da lui e che agisce in me con potenza (Col 1,24-29). <br>
Ogni discepolo di Gesù deve entrare in questa verità: se lui non si fa Dono a Cristo Gesù e nel suo Dono non dona Cristo, salvezza e redenzione, di ogni uomo, lui espone a nullità tutta l’opera di giustificazione del Padre e del Figlio e dello Spirito Santo. 
</p>

<p>
LETTURA DEL VANGELO<br>
Quanto oggi avviene nella casa di Nazaret è il cuore di tutto il mistero della salvezza.<br>
Tutto è dalla risposta della Vergine Maria. Il Padre ha detto il suo sì. Il Figlio ha detto il suo sì. <br>
Ma il sì del Padre e del Figlio nulla possono senza un terzo sì che è quella della Vergine Maria.<br>
Il Signore manda il suo Angelo a chiedere questo sì necessario, anzi indispensabile per la salvezza dell’uomo. <br>
L’Angelo viene, annuncia il mistero, rivela le modalità del suo compimento. Dona anche un segno dell’onnipotenza del Signore.<br>
La risposta della Vergine Maria è stata immediata: “Ecco la serva del Signore: avvenga per me secondo la tua parola”.<br>
Ascoltata questa risposta, subito l’angelo lascia la casa di Nazaret e vola in cielo per riferire a Colui che l’aveva inviato la risposta. Il sì della Vergine Maria riempie il cielo di grandissima gioia.<br>
Ora il Figlio Unigenito del Padre avrebbe potuto incarnarsi e l’umanità per il suo sì sarebbe nuovamente ritornata nella luce.<br>
Nel sì della Vergine Maria, il sì del Padre e del suo Figlio Unigenito diventano storia, salvezza, redenzione.<br>
Il sì del Padre e del Figlio si fanno “carne”. Tanto necessario era il sì della Vergine di Nazaret.
</p>

<p>
Leggiamo il testo di Lc 1,26-38<br>
Al sesto mese, l’angelo Gabriele fu mandato da Dio in una città della Galilea, chiamata Nàzaret, a una vergine, promessa sposa di un uomo della casa di Davide, di nome Giuseppe. La vergine si chiamava Maria. <br>
Entrando da lei, disse: «Rallégrati, piena di grazia: il Signore è con te».<br>
A queste parole ella fu molto turbata e si domandava che senso avesse un saluto come questo. <br>
L’angelo le disse: «Non temere, Maria, perché hai trovato grazia presso Dio. Ed ecco, concepirai un figlio, lo darai alla luce e lo chiamerai Gesù. <br>
Sarà grande e verrà chiamato Figlio dell’Altissimo; il Signore Dio gli darà il trono di Davide suo padre e regnerà per sempre sulla casa di Giacobbe e il suo regno non avrà fine».<br>
Allora Maria disse all’angelo: «Come avverrà questo, poiché non conosco uomo?».<br>
 Le rispose l’angelo: «Lo Spirito Santo scenderà su di te e la potenza dell’Altissimo ti coprirà con la sua ombra. Perciò colui che nascerà sarà santo e sarà chiamato Figlio di Dio. <br>
Ed ecco, Elisabetta, tua parente, nella sua vecchiaia ha concepito anch’essa un figlio e questo è il sesto mese per lei, che era detta sterile: nulla è impossibile a Dio». <br>
Allora Maria disse: «Ecco la serva del Signore: avvenga per me secondo la tua parola». E l’angelo si allontanò da lei.<br>
Al sì del Padre, al sì del Figlio, al sì dello Spirito Santo, al sì della Vergine di Nazaret, perché oggi la redenzione dell’uomo si compia manca il sì di ogni discepolo di Gesù.<br>
Per ogni discepolo che ritira il suo sì a Cristo Signore, parte dell’umanità rimane nelle tenebre e nella morte. <br>
Il discepolo però se vuole che il suo sì produca frutti di salvezza e di redenzione, deve avere un sì come quello del Figlio Unigenito del Padre, un sì che si fa obbedienza e annientamento fino alla morte di croce.<br>
Quando il cristiano ritira il suo sì, per lui le tenebre e la morte ritornano ad regnare sulla nostra terra e parte dell’umanità da esse è conquistata.<br>
Grande è la responsabilità del discepolo di Gesù. <br>
Ecco ora la preghiera della Chiesa nella sua liturgia di questo giorno: «O chiave di Davide, scettro della casa di Israele, che apri, e nessuno può chiudere, chiudi, e nessuno può aprire, vieni, libera l’uomo prigioniero, che giace nelle tenebre e nell’ombra di morte».<br>
Questa preghiera è infruttuosa se colui che la recita non aggiunge il suo sì al sì del Padre e del Figlio e dello Spirito Santo, al sì della Vergine Maria, al sì di tutti i martiri e i santi che lo hanno pronunciato e al quale sono rimasti fedeli per tutta la loro vita.<br>
Madre del Signore, Donna dal sì perfetto, ottienici la grazia dal Figlio tuo, nello Spirito Santo, perché anche il nostro sì sia pieno e perfetto come il tuo. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
