<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Giovedì della I settimana di Quaresima.
</p>

<p>
<u>ANTIFONA</u> / Porgi l’orecchio, Signore, alle mie parole: intendi il mio lamento. Sii attento alla voce del mio grido, mio re e mio Dio. (Sal 5,2-3)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Ispiraci, o Padre, pensieri e propositi santi e donaci la forza di attuarli prontamente, e poiché non possiamo esistere senza di te, fa’ che viviamo secondo il tuo volere. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Non ho altro soccorso fuori di te, o Signore</b> / Dal libro di Ester (Est 4,17ku) / In quei giorni, la regina Ester cercò rifugio presso il Signore, presa da un'angoscia mortale. Si prostrò a terra con le sue ancelle da mattina a sera e disse: «Tu sei benedetto, Dio di Abramo, Dio di Isacco, Dio di Giacobbe. Vieni in aiuto a me che sono sola e non ho altro soccorso all'infuori di te, o Signore, perché un grande pericolo mi sovrasta. Io ho sentito dai libri dei miei antenati, Signore, che tu liberi fino all'ultimo tutti coloro che compiono la tua volontà. Ora, Signore, mio Dio, aiuta me che sono sola e non ho nessuno all'infuori di te. Vieni in soccorso a me, che sono orfana, e poni sulle mie labbra una parola opportuna davanti al leone, e rendimi gradita a lui. Volgi il suo cuore all'odio contro chi ci combatte, a rovina sua e di quanti sono d'accordo con lui. Quanto a noi, liberaci dalla mano dei nostri nemici, volgi il nostro lutto in gioia e le nostre sofferenze in salvezza». / Parola di Dio.
</p>

<p>
<u>PSALMUS</u> / (Sal 137) <b>Nel giorno in cui ti ho invocato mi hai risposto.</b> / Ti rendo grazie, Signore, con tutto il cuore: hai ascoltato le parole della mia bocca. Non agli dèi, ma a te voglio cantare, mi prostro verso il tuo tempio santo. / Rendo grazie al tuo nome per il tuo amore e la tua fedeltà: hai reso la tua promessa più grande del tuo nome. Nel giorno in cui ti ho invocato, mi hai risposto, hai accresciuto in me la forza. / La tua destra mi salva. Il Signore farà tutto per me. Signore, il tuo amore è per sempre: non abbandonare l'opera delle tue mani. 
</p>

<p>
<u>ACCLAMATIO</u> / Lode a te, o Cristo, re di eterna gloria! / Crea in me, o Dio un cuore puro; rendimi la gioia della tua salvezza. (Sal 50,12) / Lode a te, o Cristo, re di eterna gloria!
</p>

<p>
<u>VANGELO</u> / <b>Chiunque chiede, riceve</b> / Dal Vangelo secondo  Matteo (Mt 7,7-12) / In quel tempo, Gesù disse ai suoi discepoli: «Chiedete e vi sarà dato; cercate e troverete, bussate e vi sarà aperto. Perché chiunque chiede riceve, e chi cerca trova, e a chi bussa sarà aperto. Chi di voi, al figlio che gli chiede un pane, darà una pietra? E se gli chiede un pesce, gli darà una serpe? Se voi, dunque, che siete cattivi, sapete dare cose buone ai vostri figli, quanto più il Padre vostro che è nei cieli darà cose buone a quelli che gliele chiedono! Tutto quanto volete che gli uomini facciano a voi, anche voi fatelo a loro: questa infatti è la Legge e i Profeti». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / O Signore, che riveli nella storia dell'uomo il disegno della tua provvidenza e ci ami al di sopra di ogni misura, guarda alle necessità del tuo popolo e ascolta il grido della sua preghiera. Diciamo insieme: <b>Ascoltaci, o Signore.</b> / Perchè la Chiesa annunci sempre che Dio attua con amore unico e ineffabile la sua provvidenza verso di noi, inviandoci il suo Figlio diletto come Salvatore. Preghiamo: / Perchè gli uomini scoprano nella preghiera la gioia di essere figli di Dio. Preghiamo: / Perchè le persone provate dalla vita e abbandonate a se stesse, sull'esempio di Ester, ricorrano fiduciose a Dio, che riempie il vuoto della solitudine con la potenza dell'amore. Preghiamo: / Perchè le comunità ecclesiali, che continuano nel tempo l'insegnamento di Gesù sulla preghiera, creino con l'esempio e con appropriate iniziative pastorali, il clima spirituale favorevole al dialogo con Dio. Preghiamo: / Perchè questa eucaristia, che esprime in maniera perfetta la nostra domanda di salvezza, irradi la sua grazia su tutta la giornata, rendendo efficace ogni altra preghiera. Preghiamo: / Per le persone della nostra parrocchia prive di affetto e di aiuto. / Per tutti coloro che si sentono non accettati dagli altri. / O Dio, nostro Padre, tu ci esaudisci donandoci il tuo Figlio Gesù, che è l'unica cosa veramente buona per noi; fa' che, pur chiedendo e bussando, non cadiamo nella tentazione di volere ciò che tu non vuoi. Per Cristo nostro Signore. Amen.
</p>

<p>
<u>OFFERTORIO</u> / Accogli nella tua bontà, o Dio, le preghiere e le offerte che ti presentiamo e converti a te i nostri cuori. Per Cristo nostro Signore.
</p>

<p>
<u>PREFAZIO</u> / <b>Il significato spirituale della Quaresima</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Ogni anno tu doni ai tuoi fedeli di prepararsi con gioia, purificati nello spirito, alla celebrazione della Pasqua, perché, assidui nella preghiera e nella carità operosa, attingano ai misteri della redenzione la pienezza della vita nuova in Cristo tuo Figlio, nostro salvatore. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Chi chiede riceve, chi cerca trova, a chi bussa saraÌ aperto. (Mt 7,8)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Signore nostro Dio, questi santi misteri, che hai affidato alla tua Chiesa come forza e vigore nel cammino della salvezza, ci siano di aiuto per la vita presente e per quella futura. Per Cristo nostro Signore. / Orazione sul popolo ad libitum / Scenda, o Signore, la tua misericordia su coloro che ti supplicano; la sapienza che viene dall’alto ispiri la loro preghiera, perché possano ottenere i doni che invocano con fiducia. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / <br>
Santa Elisabetta della Trinità (1880-1906) carmelitana / Lettera 224 / Il Principe della Pace / Gettate l'anima vostra sulle onde della fiducia e dell'abbandono e pensate che tutto quanto la turba e la getta nel timore non viene dal Buon Dio, Poiché Lui è il Principe della Pace e l'ha promessa "agli uomini di buona volontà" (Lc 2,14). Quando temete di aver abusato delle sue grazie, allora è il momento di raddoppiare la fiducia, poiché, dice ancora l'Apostolo, "laddove è abbondato il peccato, ha sovrabbondato la grazia" (Rm 5,20) e dopo: "Mi vanterò quindi ben volentieri delle mie debolezze, perché dimori in me la potenza di Cristo" (2Co 12,9). "Dio, ricco di misericordia, per il grande amore con il quale ci ha amati" (Ef 2,4).
</p>

<p>
<u>EVANGELIZO-21</u> / Santa Caterina da Siena (1347-1380) terziaria domenicana, dottore della Chiesa, compatrona d'Europa / Appendice, cap. X, n° 107 / Bussa alla porta di mio Figlio con santo desiderio! [Santa Caterina ha sentito Dio dirle:] Credi bene, non disprezzo il desiderio dei miei servi. Do a chiunque mi chiede, e vi invito tutti a chiedere. Mi dispiace tanto, in verità, che non si bussi alla porta della Sapienza del mio Figlio unigenito, seguendo il suo insegnamento. Infatti, seguire la sua dottrina è come bussare alla porta, rivolgendosi a me eterno Padre con la voce del santo desiderio, con umili e continue preghiere. E sono io, il Padre, che do il pane della grazia attraverso la porta della dolce Verità. A volte, per provare il vostro desiderio e la perseveranza, fingo di non sentirvi, ma vi sento bene, e concedo ciò di cui avete bisogno. Sono io a darvi la fame e la sete con cui vi rivolgete a me, e voglio provare la vostra costanza solo per compiere i vostri desideri, quando sono ben ordinati verso di Me. Bisogna chiedere come invita la Verità quando dice: " Chiedete e vi sarà dato, cercate e troverete, bussate e vi sarà aperto" (Lc 11,9). E anch'Io ti dico: Non voglio che spegni il tuo desiderio né che smetti d'implorare il mio aiuto! Non abbassare la voce! Grida, grida a me perché faccia misericordia al mondo! Bussa senza fermarti alla porta della mia Verità, il mio Figlio, seguendo i suoi passi.
</p>

<p>
<u>DiBruno1</u> / <br>
Questa infatti è la Legge e i Profeti / (Est 4,17k-u; Sal 137; Mt 7,7-12) / Un contadino, se vuole una particolare qualità di frutta, deve operare il giusto innesto. Se la Chiesa vuole che un uomo pensi come Cristo e agisca come Lui, nello Spirito Santo, prima lo deve innestare in Cristo e poi nutrirlo con la Parola e il Corpo di Cristo. Se noi diciamo che Cristo non serve all’uomo, non possiamo poi pretendere che un uomo pensi come Cristo e agisca come Lui, nello Spirito Santo. Non creando più noi, i cristiani, come Dio ha creato l’uomo, priviamo l’uomo della possibilità di ritornare ad essere uomo. L’uomo nuovo va creato. Chi deve e può crearlo è solo la Chiesa una, santa, cattolica, apostolica. Oggi l’uomo non crede in Dio. Vive senza alcun riferimento al trascendente, al soprannaturale, ad una Legge perenne di verità e di giustizia. Non possiamo noi chiedergli di obbedire al Dio che per lui neanche esiste. / Oggi l’uomo neanche più crede in Cristo Signore. Distruttori di questa santa fede sono i cristiani con le loro malsane e nefaste teologie fondate su teorie della carne. Quando l’uomo ha bisogno di pensare come Cristo, non lo abbiamo. Non possiamo prima dirgli che può andare a Dio, attraverso qualsiasi via, anche attraverso la via dell’ateismo e poi esigere o lamentarci che lui non pensi e non agisca secondo il Vangelo, secondo la Legge di Gesù Signore. Ma neanche possiamo pensare che un uomo pensi da uomo se prima non lo formiamo come uomo. Oggi abbiamo deciso che si devono lasciare crescere i bambini senza alcuna formazione né umana né cristiana. Quali sono i frutti? Cresce in loro ogni vizio, si esprime la loro istintività di male senza alcun controllo. O facciamo l’uomo o è impossibile pensare da uomini. Ma il vero uomo è il cristiano. / O facciamo i cristiani, oppure è impossibile pensare di dare verità alla nostra umanità. Gesù ci dice che noi dobbiamo fare agli altri tutto ciò che gli uomini vogliamo facciano a noi. Se fosse possibile osservare naturalmente questa legge, non ci sarebbe bisogno di Lui, della sua grazia, della sua verità, della conversione al Vangelo, della rinascita da acqua e da Spirito Santo. Questa Legge di Gesù è solo manifestativa. Ci dice qual è il bene che sempre ogni suo discepolo deve compiere. Così come sono manifestativi del vero bene i Comandamenti. Come è manifestativo del bene senza alcun difetto il Vangelo. Così come è manifestativa tutta la rivelazione dell’Antico e del Nuovo Testamento. Quando poi si tratta di applicarla, di viverla, di realizzarla, allora occorre che da Lui siamo trasformati in suo corpo, dallo Spirito Santo siamo resi creature spirituali, dal Padre dei cieli fatti partecipi della sua divina natura. Se questo innesto nella Santissima Trinità non viene operato dalla Chiesa, per mezzo dei suoi ministri e amministratori dei divini misteri, l’uomo rimane nella sua carne di peccato. Possiamo manifestargli la Legge, ma nella carne non può vivere da vero figlio di Dio. Deve essere creato in Cristo e di Cristo alimentato per vivere da vero figlio del Padre. / Chiedete e vi sarà dato, cercate e troverete, bussate e vi sarà aperto. Perché chiunque chiede riceve, e chi cerca trova, e a chi bussa sarà aperto. Chi di voi, al figlio che gli chiede un pane, darà una pietra? E se gli chiede un pesce, gli darà una serpe? Se voi, dunque, che siete cattivi, sapete dare cose buone ai vostri figli, quanto più il Padre vostro che è nei cieli darà cose buone a quelli che gliele chiedono! Tutto quanto volete che gli uomini facciano a voi, anche voi fatelo a loro: questa infatti è la Legge e i Profeti. / Gli Apostoli del Signore non sono stati mandati nel mondo per manifestare, annunziare, predicare, insegnare il Vangelo. Sono stati mandati per chiedere la conversione al Vangelo e per fare gli uomini capaci nel corpo, nello spirito, nell’anima, di osservare la Parola di Cristo Gesù, in Lui, con Lui, per Lui. Anche la Legge della preghiera è solo manifestativa. Quando essa diviene operativa? Quando chiediamo a Dio da veri suoi figli e si è veri suoi figli divenendo in Cristo Signore, figli nel Figlio, figli di adozione, figli che dimorano e abitano nella casa della sua Parola, della sua grazia, della sua giustizia e verità. Urge che sempre sia fatta questa distinzione: tra la Legge che manifesta e la grazia che abilita alla vera azione. Nessuno va lasciato nell’errore. / Madre di Dio, Angeli, Santi, fate che i cristiani prendano coscienza della loro missione. 
</p>

<p>
<u>DIBRUNO-21</u> / Chiedete e vi sarà dato<br>
GIOVEDÌ 25 FEBBRAIO (Mt 7,7-12)<br>
Quando noi chiediamo e il Padre dona a noi? Quando noi bussiamo e il Padre apre a noi? Le regole per bussare sono due: la nostra misericordia e il perdono: “Chi si vendica subirà la vendetta del Signore, il quale tiene sempre presenti i suoi peccati. Perdona l’offesa al tuo prossimo e per la tua preghiera ti saranno rimessi i peccati. Un uomo che resta in collera verso un altro uomo, come può chiedere la guarigione al Signore? Lui che non ha misericordia per l’uomo suo simile, come può supplicare per i propri peccati? Se lui, che è soltanto carne, conserva rancore, chi espierà per i suoi peccati? Ricòrdati della fine e smetti di odiare, della dissoluzione e della morte e resta fedele ai comandamenti. Ricorda i precetti e non odiare il prossimo, l’alleanza dell’Altissimo e dimentica gli errori altrui” (Sir 28,1-7). Se noi bussiamo con le mani ricche di misericordia e il cuore pieno di perdono, sempre il Signore aprirà a noi.<br>
L’elemosina verso i poveri ci fa trovare la porta già aperta. Neanche c’è bisogno che si chieda: “Alleluia. Beato l’uomo che teme il Signore e nei suoi precetti trova grande gioia. Potente sulla terra sarà la sua stirpe, la discendenza degli uomini retti sarà benedetta. Prosperità e ricchezza nella sua casa, la sua giustizia rimane per sempre. Spunta nelle tenebre, luce per gli uomini retti: misericordioso, pietoso e giusto. Felice l’uomo pietoso che dà in prestito, amministra i suoi beni con giustizia. Egli non vacillerà in eterno: eterno sarà il ricordo del giusto. Cattive notizie non avrà da temere, saldo è il suo cuore, confida nel Signore. Sicuro è il suo cuore, non teme, finché non vedrà la rovina dei suoi nemici. Egli dona largamente ai poveri, la sua giustizia rimane per sempre, la sua fronte s’innalza nella gloria. Il malvagio vede e va in collera, digrigna i denti e si consuma. Ma il desiderio dei malvagi va in rovina (Sal 112 (111) 1-10). Un uomo attento ai bisogni dei suoi fratelli sempre troverà il cuore di Dio attento ad ogni sua necessità. San Paolo ci dice che il suo Dio risolve ogni nostro problema se noi risolviamo i problemi di fame e di necessità dei nostri fratelli: “Avete fatto bene tuttavia a prendere parte alle mie tribolazioni. Lo sapete anche voi, Filippesi, che all’inizio della predicazione del Vangelo, quando partii dalla Macedonia, nessuna Chiesa mi aprì un conto di dare e avere, se non voi soli; e anche a Tessalònica mi avete inviato per due volte il necessario. Non è però il vostro dono che io cerco, ma il frutto che va in abbondanza sul vostro conto. Ho il necessario e anche il superfluo; sono ricolmo dei vostri doni ricevuti da Epafrodìto, che sono un piacevole profumo, un sacrificio gradito, che piace a Dio. Il mio Dio, a sua volta, colmerà ogni vostro bisogno secondo la sua ricchezza con magnificenza, in Cristo Gesù. Al Dio e Padre nostro sia gloria nei secoli dei secoli. Amen” (Fil 4,14-20). Occorre fede per credere in questa Parola del Signore. La grande fede nella Parola dovrà trasformarsi in grande opera di misericordia sempre. <br>
In quel tempo, Gesù disse ai suoi discepoli: «Chiedete e vi sarà dato; cercate e troverete, bussate e vi sarà aperto. Perché chiunque chiede riceve, e chi cerca trova, e a chi bussa sarà aperto. Chi di voi, al figlio che gli chiede un pane, darà una pietra? E se gli chiede un pesce, gli darà una serpe? Se voi, dunque, che siete cattivi, sapete dare cose buone ai vostri figli, quanto più il Padre vostro che è nei cieli darà cose buone a quelli che gliele chiedono! Tutto quanto volete che gli uomini facciano a voi, anche voi fatelo a loro: questa infatti è la Legge e i Profeti».<br>
Questa ultima regola di Gesù è semplice nella sua applicazione ma anche ricca di tanta benevolenza da parte del Signore nostro Dio. Ogni uomo ha desiderio di bene, carità, amore, benedizione, benevolenza, comprensione, perdono, giustizia, ogni altra cosa necessaria per la sua vita. Se lui vuole che gli uomini facciano a lui tutte queste cose, anche lui deve farle agli altri. Sarebbe sufficiente chiedersi: “Se io fossi al suo posto, cosa vorrei”. Se io quella cosa la vorrei e sono in grado di farla, devo farla. Questa è la Legge e questi sono i profeti. La misericordia verso i fratelli non solo copre una moltitudine di peccati, apre sempre il cuore del Padre, il quale riverserà su di noi ogni sua grazia. La misericordia è come un parafulmini. Attira su di noi la benedizione.<br>
Madre della Redenzione, Angeli, Santi, fate che siamo sempre ricchi in misericordia. 
</p>

<p>
<u>SILVESTRINI-21</u> / Chiedete e vi sarà dato.<br>
"Mio Signore, tu sei benedetto, Dio di Abramo, Dio di Isacco, Dio di Giacobbe - leggiamo oggi nella prima lettura - Vieni in aiuto a me che sono sola". È una preghiera di supplica e di fiducia che sgorga dal cuore della regina. La regina Ester è sola e vive un momento di estrema angoscia per il suo popolo. Ma sa dove cercare rifugio. È davanti a Dio, è debole, senza armi belliche ma ha un'arma potente, la preghiera. E in questa supplica Dio, ricordando la promessa fatta al suo popolo la colma dei benefici e dei suoi doni. La regina ci presenta un vero modello di preghiera da seguire, quando rivolgiamo o presentiamo al Signore le nostre suppliche. Quante volte invece noi le preghiere le fondiamo sulle nostre qualità, sui nostri calcoli umani o progetti, quante volte ricordiamo al Signore i nostri meriti che pensiamo di avere. "Rendo grazie al tuo nome, Signore, per la tua fedeltà e la tua misericordia. Nel giorno in cui t'ho invocato - canta il salmista - mi hai risposto, hai accresciuto in me la forza". E anche il vangelo ci dà una lezione di fiducia profonda: il Padre che è nei cieli è buono e ci dà cose buone, se gliele domandiamo. Che cosa impariamo oggi dalla Liturgia della parola. Ma forse che la preghiera si eleva a Dio in intimità del nostro cuore, cuore umile che chiede. Ma quando chiede, quando domanda lascia a lui la risposta e non gliela presenta pronta in anticipo. Quando esiste un rapporto di fiducia tra due persone, in seno ad una famiglia o in una relazione di amicizia in comunità, si può parlare con libertà, si può chiedere con libertà e si può dare in libertà. Ecco come dev'essere la nostra amicizia con Cristo: "Io gli chiedo e lui mi dona. Lui mi chieda e io gli do". Non sempre è facile ma sempre è utile. Perché anche quando è difficile non ci mancherà mai la sua grazia. Con lui vinciamo il mondo.
</p>

<p>
<u>LOYOLA1</u> / <br>
“Chiedete e vi sarà dato”. Perché questa parola al vaglio della nostra esperienza non è sempre vera? Quante volte ci è capitato di chiedere e non abbiamo ricevuto nulla? E così ci sentiamo confermati nell’immagine di un Dio lontano, che non si cura di noi. Oppure peggio, di un Dio che ci guarda come uno scienziato osserva le sue cavie nel labirinto della vita. E abbiamo la percezione di essere gettati nel mondo e abbandonati a noi stessi. Oppure, al contrario, ci accusiamo in modo arbitrario perché non sappiamo ascoltare Dio nel modo giusto. Forse, il suo silenzio di fronte alla nostra richiesta non è indice di disinteresse, non è la prova di un’assenza. Forse, al contrario, è presenza piena, ascolto attento, è un lasciare spazio a me perché possa urlare tutto il mio disagio. È un farsi da parte perché io possa esprimere fino in fondo la mia sofferenza. Perché lui sa – ma lo sappiamo anche noi – che mentre siamo esagitati a chiedere con veemenza ciò che ci sta a cuore, non siamo in grado di ascoltarci seriamente per comprendere cosa stiamo davvero chiedendo. Quella dell’urlo è una fase necessaria della richiesta, ma non è quello il momento in cui siamo esauditi. Quando lo sfogo è avvenuto, le acque si calmano e diventiamo più capaci di connetterci con i nostri reali bisogni. Dio sa aspettare con pazienza. In quel momento, quando rientriamo in noi stessi, scorgiamo la sua presenza discreta e non invadente che è sempre stata lì davanti a noi. Non sono i tempi di Dio a essere lunghi… Gesù ci lascia un suggerimento preziosissimo: “Tutto quanto volete che gli uomini facciano a voi, anche voi fatelo a loro”. Vuoi che gli altri ti ascoltino? Impara tu ad ascoltare per primo. Perché in quel momento ti accorgerai che tutto quello che stai chiedendo a Dio, Lui te l’ha già concesso. Allora comincerai a vivere nella sua risposta. In quali situazioni la tua richiesta a Dio è stata ascoltata? Cosa stai chiedendo con insistenza in questo momento della tua vita? In quale fase della richiesta sei? Stai gridando o ti stai realmente ascoltando nel profondo? (Flavio Emanuele Bottaro SJ)
</p>

<p>
<u>LOYOLA-21</u> / Chiedere – cercare – bussare․․․ ecco il programma apostolico di Gesù! Essenziale, facile da memorizzare e che oggi ci offre la possibilità di metterci in cammino. Sono i verbi del pellegrino, atteggiamenti che aiutano a dare nome ai propri limiti e desideri.
</p>

<p>
Chiedere ci aiuta a riconoscere di essere mancanti, la pienezza della nostra vita passa per la capacità dell’altro, con la a maiuscola e minuscola, di risponderci. Farsi responsabile, prendersi a cuore la vita altrui permette alla Bella Notizia di irradiarsi, portando linfa vitale fin nelle zone più periferiche. Il saper formulare la propria richiesta, in definitiva, esprime la capacità di manifestare, di testimoniare, ciò che rende ardenti i nostri cuori! Lascia che il tuo chiedere evangelizzi il contesto vitale che abiti.
</p>

<p>
Cercare mette in movimento ed aguzza l’ingegno, di solito, cerchiamo fra ciò che abbiamo sottomano, sapendo che ciò che a cui aspiriamo è presente, ma celato alla vista! Cercare implica la capacità di trascendere, di andare oltre le apparenze. Ma la ricerca è dinamizzata e resa oltremodo feconda, dall’assoluta fiducia nell’esistenza del cercato. Si comprende, quindi, che la capacità evangelica di scoprire la presenza di Dio nella nostra vita, ed in quella delle persone a noi prossime, passa per la profondità della nostra fede! Così il Signore nell’invitarci alla ricerca ci allena a chiedere e a vivere una crescente fiducia in lui e in noi stessi.
</p>

<p>
Bussare alla porta, fisica o del cuore, esprime il desiderio di essere accolti. Quante volte le porte dell’amore, della felicità, della gioia della condivisione sono rimaste chiuse per la paura di disturbare. Talvolta il timore di non ricevere accoglienza, di essere abbandonati a noi stessi ha paralizzato le nostre dita, davanti a campanelli non suonati o numeri di telefono non composti. È come se il Signore oggi ci pregasse di chiedere accoglienza, perché chi avrà la bontà di aprirci riceverà, attraverso noi, la sua visita; e noi stessi faremo esperienza della gioia che dona accogliere il Cristo, che sempre sta alla nostra porta e bussa! / In quali occasioni sono capace di riconoscere la mia fragilità? Cosa mi trattiene dal chiedere d’essere aiutato/amato?
</p>

<p>
Quali delle mie ricerche sono animate dalla fiducia nella divina provvidenza? Quali sono sfiduciate, desolate e infruttuose?
</p>

<p>
A chi sono capace di chiedere accoglienza? Quando è stata l’ultima volta che hao accolto qualcuno che non aspettavo?<br>
Narciso Sunda SJ
</p>

<p>
<u>LettureBose</u> / Tre giganti potenti e forti / Figlio mio, vuoi acquistare dentro di te una lampada personale che ti doni la luce spirituale della conoscenza secondo lo Spirito, affinché tu possa camminare senza inciampi nella profondissima notte di questo mondo, affinché i tuoi passi siano guidati dal Signore e tu abbia un forte desiderio della via del vangelo, come dice il profeta (Sal 36 [37],23), cioè affinché tu possa abbracciare con una fede ardente i precetti evangelici più perfetti e divenire partecipe dei patimenti del Signore grazie al desiderio e alla preghiera? Ti mostrerò un metodo meraviglioso, un piano che non esige fatiche e lotte da parte del corpo, ma richiede il lavoro dell'anima e del profondo del cuore, e una mente attenta che collabori con il timore e l'amore di Dio; grazie a essa potrai facilmente mettere in fuga l'esercito , i tuoi nemici, come fece il beato David, che uccise un gigante straniero con la sua fede e la sua fiducia in Dio e così, insieme al suo popolo, mise in fuga facilmente le miriadi di nemici (1Sam 17,4-54). L'intento del nostro discorso è di mostrare che vi sono tre giganti potenti e forti tra i nemici e in essi si concentra tutto il potere avverso [del nemico], dell'Oloferne spirituale (Gdt 2,4 ss.). Una volta che sono stati messi fuori combattimento, uccisi, tutta la potenza dei nostri temibili nemici perderà la sua forza fino a scomparire. Quelli che sono considerati potenti giganti del malvagio sono l'ignoranza, madre di tutti i mali, la dimenticanza, sua sorella, collaboratrice e compagna, e la negligenza che tesse un vestito e un velo tenebroso di nuvole nere, e rinforza e fortifica l'ignoranza e la dimenticanza, dà loro consistenza e rende duraturo il male nell'anima in tutto negligente. Negligenza, dimenticanza e ignoranza consolidano le fondamenta delle altre passioni. Si aiutano vicendevolmente e non possono sussistere separatamente. Si rivelano, dunque, efficaci potenze del nemico, valorosi principi del malvagio. In loro tutto l'esercito degli spiriti del male trova una solida base e la forza per compiere i suoi disegni. (Marco il Monaco, A Nicola)
</p>

<p>
<u>FEGF1</u> / Dal Libro di vita di Gerusalemme al Capitolo Preghiera / (…) Aspira a pregare continuamente senza stancarti mai. Come il salmista, ponendo sempre il Signore innanzi a te, e come il saggio meditando incessantemente i comandamenti del Signore, sii sempre lieto, prega senza sosta. Per ogni cosa, rendi grazie. Questa è la volontà di Dio su di te, in Cristo Gesù. Il tuo dovere è venerare e onorare Colui che, come credi, è il Verbo di Dio e per mezzo di Lui il Padre; e non solo in certi momenti particolari, come fanno alcuni, ma continuamente, per tutta la vita e in tutti i modi… La preghiera è un colloquio intimo con Dio e Dio presta continuamente l’orecchio a questa voce interiore…Sì, il vero uomo spirituale prega durante tutta la sua esistenza, perché pregare è per lui uno sforzo di unione con Dio; perciò rifiuta tutto ciò che è inutile, in quanto è già arrivato a quello stato in cui ha già ricevuto, in certa misura, la perfezione, che consiste nell’agire per amore. Tutta la sua vita è una sacra liturgia. (S. Clemente Alessandrino) Quando tutto il tuo amore, tutto il tuo desiderio, tutto il tuo sforzo, tutta la tua ricerca, tutto il tuo pensiero, tutto ciò che vivi e di cui parli, tutto ciò che respiri non sarà che Dio, quando l’unità presente del Padre con il Figlio e del Figlio con il Padre sarà passata nella tua anima e nel tuo cuore (S. Giovanni Cassiano), tu conoscerai allora la gioia incomparabile della preghiera continua e vivrai della vita vera.
</p>

<p>
<u>FEGF2</u> / «Chiedete…, cercate…, bussate…» San Tommaso d'Aquino nel tredicesimo secolo / Quando preghiamo, non conviene preoccuparci di manifestare i nostri desideri a Dio, il quale conosce tutto. Eppure occorre che l’uomo preghi per ottenere una grazia da Dio. La preghiera rivolta a Dio ci rende familiari di Dio, poiché in essa la nostra anima si alza verso di lui, si intrattiene affettuosamente con lui e lo adora in spirito e verità (Gv 4, 23). Questa intimità, acquisita nella preghiera incita l’uomo a rimettersi in preghiera con fiducia. Per questo motivo è detto nel Salmo: «T’invoco» cioè prego con fiducia, «perché mi hai ascoltato, mio Dio» (16, 6). Poiché il salmista è stato ricevuto nell’intimità di Dio in una prima preghiera, prega in seguito con una fiducia accresciuta. Così, nella preghiera rivolta a Dio, l’assiduità o l’insistenza della richiesta non è importuna, bensì piuttosto gradita a Dio: «perché bisogna pregare sempre, dice il vangelo, senza stancarsi» (Lc 8, 1); e altrove, il Signore ci invita a chiedere: «Chiedete e vi sarà dato, dice, bussate e vi sarà aperto».
</p>

<p>
<u>LuigiMariaEpicoco</u> / Ostinazione, costanza e fedeltà / C’è una caratteristica di fondo che deve avere la nostra preghiera: l’ostinazione. Un altro modo di chiamare l’ostinazione è la parola costanza. La nostra preghiera se non è costante, se non è ostinata, se non è fedele allora non porta frutto. Esattamente come quando si fa un’attività sportiva, o si coltiva un campo, ciò che conta è la costanza, la fedeltà, la fatica di ogni giorno. I più grandi campioni sono stati degli ostinati. Nella preghiera vige la stessa regola. Ma il vero motivo per cui smettiamo presto di pregare è la mancanza di pazienza, di attesa. Noi vorremmo tutto e subito. Non siamo disposti a nessuna fatica. Eppure è la disposizione a faticare che ci dice quanto ci teniamo o meno a qualcosa. Pregare non è facile, ma la preghiera vera è l’ostinazione della preghiera: “Chiedete e vi sarà dato; cercate e troverete; bussate e vi sarà aperto; perché chiunque chiede riceve; chi cerca trova, e sarà aperto a chi bussa”. È sapere che ogni preghiera non è mai a vuoto che ci spinge a non scoraggiarci, specie quando sperimentiamo che le nostre richieste sembrano inascoltate, o il nostro bussare è a vuoto, o il nostro cercare è solo un vagare senza meta. E basterebbe ricordarsi che la nostra preghiera non è a una vaga divinità ma un padre buono, e ciò servirebbe ad alleggerire molte sensazioni sbagliate che abbiamo: “Qual è l’uomo tra di voi, il quale, se il figlio gli chiede un pane, gli dia una pietra? Oppure se gli chiede un pesce, gli dia un serpente? Se dunque voi, che siete malvagi, sapete dare buoni doni ai vostri figli, quanto più il Padre vostro, che è nei cieli, darà cose buone a quelli che gliele domandano!”. Il vero problema è metterci d’accordo su cosa siano le cose buone. È qui che cominciano i veri problemi, perché molte volte noi crediamo buone delle cose, ma Dio sembra negarcele, eppure credere significa credere che Egli vede molto più lontano. Così la preghiera è anche il luogo in cui le nostre richieste si allargano e prendono la forma di Dio stesso.
</p>

<p>
<u>MichaelDavideSemeraro</u> / Convertire... in più / Il Signore Gesù ci chiede una conversione del cuore che tocca le profondità della nostra intelligenza. Il santo viaggio che stiamo interiormente vivendo, per camminare e salire verso la Pasqua del Signore, ci chiede di elevare sempre di più i criteri di discernimento su cui rinnovare continuamente la nostra vita. L’invito del Signore Gesù è una spinta a lasciarci sempre più formare dal nostro incontro con lo sguardo trasformante del Padre, in cui ritroviamo la nostra più vera identità: «Se voi, dunque, che siete cattivi , sapete dare cose buone ai vostri figli, quanto più il Padre vostro che è nei cieli darà cose buone a quelli che gliele chiedono» (Mt 7,11). Il salmista mette sulla nostra bocca la parola più adatta per ringraziare e per prendere coscienza di questo continuo flusso di grazia che anima e assicura il flusso di vita che da Dio, continuamente, ci viene donato, per continuare a camminare in quello che potremmo definire il processo di recupero della nostra somiglianza filiale: «Nel giorno in cui ti ho invocato, mi hai risposto, hai accresciuto in me la forza» (Sal 137,3). L’atteggiamento e le parole con cui Ester (Fratel MichaelDavide, La parabola di Ester. Con il male si scherza, San Paolo 2014) si rivolge al Signore suo Dio, per impetrare la sua misericordia a favore del popolo minacciato di morte, ci aiutano a imparare l’alfabeto della preghiera, senza il quale non possiamo scrivere una pagina di vita in cui si possa leggere un tratto di quella storia di misericordia e di amore che segna e sostiene lo stesso mistero della vita. Ester prima di tutto «si prostrò a terra con le sue ancelle da mattina a sera» (Est 4,17p) e solo poi gridò al Signore «Vieni in soccorso…» (4,17gg). Potremmo definire questo momento come il “Getsemani” di Ester la quale - per tre giorni - deve gestire e attraversare, consapevolmente e integralmente, la sua «angoscia». Il testo greco esplicita in modo psicologico l’angoscia della regina, mentre la tradizione ebraica ne affida l’evocazione al segno eloquente del digiuno, la cui cifra si può solo dedurre per contrasto da ciò che avviene dopo: «quando ebbe finito di pregare, ella si tolse gli abiti servili e si rivestì di quelli sontuosi». La preghiera di Ester – nel testo ebraico – fa tutt’uno con il suo corpo e non ha bisogno di essere esplicitata ulteriormente. Ester sembra aver appreso in modo raffinato, alla scuola di Egai, a usare la grammatica del suo corpo come un vero e proprio mezzo di comunicazione con la propria interiorità e con il mondo circostante, usandone i vari linguaggi e miscelando sapientemente le diverse tonalità. Nei suoi gesti, che il testo greco esplicita in modo accurato, la regina Ester mostra di avere piena consapevolezza di non accordare a se stessa un valore speciale, tanto da rischiare la sua vita senza neanche sentire di avere, per questo, un particolare merito. La domanda del Signore Gesù e il suo camminare deciso verso la consumazione della sua Pasqua ci interrogano e ci atterrano: «Chi di voi, al figlio che gli chiede un pane, darà una pietra?» (Mt 7,9). Per avere il coraggio di una preghiera audace bisogna imitare Ester, che trova la forza e lo stile della sua preghiera «dai libri dei miei antenati» (4,17aa). Ester cerca le parole e i modi della preghiera, non è una temeraria, ma è una donna in ricerca, in cammino, in ascolto… una donna che sa tendere la mano della sua povertà fino a lasciarla riempire da Dio con una misura traboccante di passione e di compassione, di cui si fa canale per tutti.
</p>

<p>
<u>RobertoPasolini</u> / Rifugio / La bella Ester, in un momento di estremo pericolo per il popolo di Israele, si dimostra regina quando sceglie di mettere da parte privilegi e paure, per chiedere a Dio la forza di bussare alla porta del re Assuero. La sua intercessione è di fondamentale importanza perché il popolo ebraico non diventi oggetto di uno spietato genocidio architettato dal perfido Mardocheo. Tuttavia, porgere spontaneamente al re una petizione non era certo una piccola impresa dal momento che, secondo le antiche giurisdizioni persiane, nessuno poteva presentarsi di fronte al monarca di sua iniziativa senza incorrere nel rischio di essere messo a morte. In questa situazione di estremo pericolo per il suo popolo, la povera regina ricorre all’unica forza della preghiera. E cerca e trova rifugio in Dio: «In quei giorni, la regina Ester cercò rifugio presso il Signore, presa da un’angoscia mortale» (Est 4,17n). Attraversando tutta la sua angoscia, ma percorrendo pure lo spazio che la separa e la unisce a Dio attraverso la preghiera, Ester matura la consapevolezza che il destino del suo popolo è indissolubilmente legato alla sua personale disponibilità a coinvolgersi e a compromettersi in prima persona. Riconoscendo di essere l’unica persona che può fare qualcosa per salvare Israele ormai votato allo sterminio, con il suo gesto regale Ester ci aiuta a comprendere come la preghiera non possa mai essere considerata un disimpegno dalla realtà ma, al contrario, la forma più vera per sentire come la storia in cui siamo immersi sta tutta (anche) nelle nostre mani, così come in quelle — ben più forti — del Dio che governa ogni cosa: «Quanto a noi, liberaci dalla mano dei nostri nemici, volgi il nostro lutto in gioia e le nostre sofferenze in salvezza» (Est 4,17h). Sia nella tradizione ebraica sia in quella cristiana, la preghiera non trova rifugio in Dio nel senso che consente un’evasione dal peso della realtà, soprattutto nei momenti in cui si fa pesante e minacciosa. Il rifugio che mai Dio può rifiutare ai suoi figli è, in realtà, la consapevolezza di non essere mai soli nell’affrontare la passione e i patimenti della vita, neppure quando abbiamo la sensazione di esserlo davvero e fino in fondo. Per questo, il Signore Gesù nel vangelo arriva a definire la relazione con il Padre come la capacità di domandare — senza pretendere — tutto ciò di cui abbiamo bisogno per continuare a vivere: «Chiedete e vi sarà dato; cercate e troverete, bussate e vi sarà aperto. Perché chiunque chiede riceve, e chi cerca trova, e a chi bussa sarà aperto» (Mt 7,7-8). La preghiera — non quella estemporanea o superficiale — è difficile non perché siamo pigri, ma perché abbiamo un’idea imperfetta e ingenua di cosa sia quel «rifugio» in Dio e nella sua potenza d’amore di cui il nostro cuore necessita. Eppure, per farci ritrovare speranza nella forza e nell’efficacia della preghiera, il Signore Gesù più che parlare a favore della bontà di Dio, preferisce ricordarci come ci sia in noi un’insopprimibile capacità di fare opere buone e generose, dalla quale — almeno ogni tanto — dovremmo imparare a ricostruire la fiducia nel Padre: «Chi di voi, al figlio che gli chiede un pane, darà una pietra? E se gli chiede un pesce, gli darà una serpe? Se voi, dunque, che siete cattivi, sapete dare cose buone ai vostri figli, quanto più il Padre vostro che è nei cieli darà cose buone a quelli che gliele chiedono!» (Mt 7,9-10). Le nostre battute d’arresto nella vita di preghiera sono riconducibili a una certa difficoltà a capire quanto il bene di Dio sia ostinato, (alla fine) vincente, e sempre possibile. Noi preferiremmo chiedere a Dio di toglierci dalla prova e di emendare il tessuto della nostra esistenza da ogni imperfezione. Ma il rifugio che la sua provvidenza ci offre non è un nascondiglio per contenere i danni, bensì un trampolino per immergerci come figli e fratelli in tutta la nostra responsabilità. Da questo rifugio, noi comprendiamo come il nostro piccolo corpo possa sempre rialzarsi dalla polvere e diventare sorgente di speranza per noi e per gli altri: «Nel giorno in cui ti ho invocato, mi hai risposto, hai accresciuto in me la forza» (Sal 137,3).
</p>

<p>
<u>HomilyVoice-21</u> / PRIMA LETTURA / Ora, Signore, mio Dio, aiuta me che sono sola e non ho nessuno all'infuori di te. Vieni in soccorso a me, che sono orfana, e poni sulle mie labbra una parola opportuna davanti al leone, e rendimi gradita a lui. Sul popolo del Signore è stato scritto un editto di sterminio. Mardocheo chiede alla regina Ester di intervenire presso il Re, aveva firmato quell’editto, in favore della salvezza. Ester sa che solo il Signore può muovere il cuore del re a pietà verso la sua gente e al Signore chiede aiuto con preghiera accorata. Sempre gli uomini e le donne di Dio hanno chiesto al Signore di prendere in mano le redini della loro storia e di condurla con la sua sapienza e onnipotenza verso il suo più grande bene. Anche il Messia sa che la sua salvezza viene dal Signore e a Lui si rivolge: Non rifiutarmi, Signore, la tua misericordia; il tuo amore e la tua fedeltà mi proteggano sempre, perché mi circondano mali senza numero, le mie colpe mi opprimono e non riesco più a vedere: sono più dei capelli del mio capo, il mio cuore viene meno. Dégnati, Signore, di liberarmi; Signore, vieni presto in mio aiuto. Siano svergognati e confusi quanti cercano di togliermi la vita. Retrocedano, coperti d’infamia, quanti godono della mia rovina. Se ne tornino indietro pieni di vergogna quelli che mi dicono: «Ti sta bene!». Esultino e gioiscano in te quelli che ti cercano; dicano sempre: «Il Signore è grande!» quelli che amano la tua salvezza. Ma io sono povero e bisognoso: di me ha cura il Signore. Tu sei mio aiuto e mio liberatore: mio Dio, non tardare (Sal 40,1-18). O Dio, vieni a salvarmi, Signore, vieni presto in mio aiuto. Siano svergognati e confusi quanti attentano alla mia vita. Retrocedano, coperti d’infamia, quanti godono della mia rovina. Se ne tornino indietro pieni di vergogna quelli che mi dicono: «Ti sta bene!». Esultino e gioiscano in te quelli che ti cercano; dicano sempre: «Dio è grande!» quelli che amano la tua salvezza. Ma io sono povero e bisognoso: Dio, Affréttati verso di me. Tu sei mio aiuto e mio liberatore: Signore, non tardare (Sal 70,1-6). Signore, tendi l’orecchio, rispondimi, perché io sono povero e misero. Custodiscimi perché sono fedele; tu, Dio mio, salva il tuo servo, che in te confida. Pietà di me, Signore, a te grido tutto il giorno. Rallegra la vita del tuo servo, perché a te, Signore, rivolgo l’anima mia. Tu sei buono, Signore, e perdoni, sei pieno di misericordia con chi t’invoca. Porgi l’orecchio, Signore, alla mia preghiera e sii attento alla voce delle mie suppliche. Nel giorno dell’angoscia alzo a te il mio grido perché tu mi rispondi (Sal 86,1-7). Ma tu, Signore Dio, trattami come si addice al tuo nome: liberami, perché buona è la tua grazia. Io sono povero e misero, dentro di me il mio cuore è ferito. Come ombra che declina me ne vado, scacciato via come una locusta. Le mie ginocchia vacillano per il digiuno, scarno è il mio corpo e dimagrito. Sono diventato per loro oggetto di scherno: quando mi vedono, scuotono il capo. Aiutami, Signore mio Dio, salvami per il tuo amore. Sappiano che qui c’è la tua mano: sei tu, Signore, che hai fatto questo. Essi maledicano pure, ma tu benedici! Insorgano, ma siano svergognati e il tuo servo sia nella gioia. Si coprano d’infamia i miei accusatori, siano avvolti di vergogna come di un mantello. A piena voce ringrazierò il Signore, in mezzo alla folla canterò la sua lode, perché si è messo alla destra del misero per salvarlo da quelli che lo condannano (Sal 109,1-31). Ester al Signore chiede che cambi il cuore del re e lo muova a pietà verso il suo popolo. Chiede anche al Signore che dia a lei forza e coraggio per presentarsi dinanzi al re per chiedere la grazia in favore del suo popolo. Ci sono opere che deve fare il Signore da solo. Ci sono opere che il Signore fa attraverso l’intervento dell’uomo. La salvezza del popolo è insieme opera di Dio e di Ester. Ecco come Mardocheo aveva manifestato ad Ester questa altissima verità: Quando Mardocheo seppe quello che era accaduto, si stracciò le vesti, indossò un sacco e si cosparse di cenere. Precipitatosi nella piazza della città, gridava a gran voce: «Viene distrutto un popolo che non ha fatto nulla di male». Venne fino alla porta del re e si fermò; infatti non gli era consentito entrare nel palazzo portando sacco e cenere. In ogni provincia in cui erano state pubblicate le lettere, c’erano grida e lamenti e grande afflizione tra i Giudei, i quali si stendevano sul sacco e sulla cenere. Entrarono le ancelle e gli eunuchi della regina e le parlarono. All’udire quel che era accaduto, rimase sconvolta e mandò a vestire Mardocheo e a togliergli il sacco; ma egli non acconsentì. Allora Ester chiamò il suo eunuco Acrateo, che stava al suo servizio, e lo mandò a chiedere informazioni precise a Mardocheo. [Atac si recò da Mardocheo sulla piazza della città, davanti alla porta del re.] Mardocheo gli fece conoscere quel che era accaduto e la promessa che Aman aveva fatto al re riguardo ai diecimila talenti per il tesoro, allo scopo di sterminare i Giudei. E gli diede la copia dell’editto promulgato nella città di Susa e riguardante la loro distruzione, perché la mostrasse a Ester; gli disse di ordinarle di entrare dal re, per domandargli grazia e intercedere a favore del popolo. «Ricòrdati – aggiunse – dei giorni in cui eri povera, quando eri nutrita dalle mie mani, giacché Aman, il quale ha avuto il secondo posto dopo il re, ha parlato contro di noi per farci morire. Invoca il Signore e parla al re in favore nostro, perché ci liberi dalla morte». Acrateo entrò e le riferì tutte queste parole. Ed Ester disse ad Acrateo: «Va’ da Mardocheo e digli: “Tutte le nazioni dell’impero sanno che chiunque, uomo o donna, entri dal re, nel palazzo interno, senza essere chiamato, non avrà scampo; solo colui sul quale il re avrà steso il suo scettro d’oro sarà salvo. E io non sono più stata chiamata a entrare dal re già da trenta giorni”». Acrateo riferì a Mardocheo tutte queste parole di Ester. Mardocheo disse ad Acrateo: «Va’ a dirle: “Ester, non dire a te stessa che tu sola potrai salvarti nel regno, fra tutti i Giudei. Perché se tu ti rifiuti in questa circostanza, da un’altra parte verranno aiuto e protezione per i Giudei. Tu e la casa di tuo padre perirete. Chi sa che tu non sia diventata regina proprio per questa circostanza?”» (Est 4,1-14). Chi salva il popolo è il Signore. È il Signore la salvezza del suo popolo. Il Signore lo salva per mezzo del re. Al re la grazia la deve chiedere Ester. Possiamo dire che l’uomo è nelle mani di Dio come il bastone di Dio era nelle mani di Mosè. Il bastone senza Mosè nulla può. Ma anche Mosè non può nulla senza il bastone. Dobbiamo aggiungere che se Mosè sottrae la sua obbedienza al Signore, il Signore dona salvezza attraverso altre vie, ma sempre è necessario l’opera dell’uomo. La salvezza è insieme opera di Dio e dell’uomo. L’uomo si deve lasciare usare da Dio allo stesso modo che il bastone nelle mani di Mosè. Dal libro di Est 4,17n.p-r.aa-bb.gg-hh [gr. 4,17k.l.s] In quei giorni, la regina Ester cercò rifugio presso il Signore, presa da un'angoscia mortale. Si prostrò a terra con le sue ancelle da mattina a sera e disse: «Tu sei benedetto, Dio di Abramo, Dio di Isacco, Dio di Giacobbe. Vieni in aiuto a me che sono sola e non ho altro soccorso all'infuori di te, o Signore, perché un grande pericolo mi sovrasta. Io ho sentito dai libri dei miei antenati, Signore, che tu liberi fino all'ultimo tutti coloro che compiono la tua volontà. Ora, Signore, mio Dio, aiuta me che sono sola e non ho nessuno all'infuori di te. Vieni in soccorso a me, che sono orfana, e poni sulle mie labbra una parola opportuna davanti al leone, e rendimi gradita a lui. Volgi il suo cuore all'odio contro chi ci combatte, a rovina sua e di quanti sono d'accordo con lui. Quanto a noi, liberaci dalla mano dei nostri nemici, volgi il nostro lutto in gioia e le nostre sofferenze in salvezza». Ester sa che oggi è lei il bastone che il Signore dovrà usare per cambiare il cuore del re allo stesso modo che in Egitto per il bastone di Mosè l’acqua si è trasformata in sangue. Lei sa anche la sua fragilità, la sua piccolezza, la sua paura di essere usata come bastone nelle mani del Signore e per questo si mette in una lunga preghiera e chiede al Signore che sia Lui a cambiare la sua natura. Solo per cambiamento di natura lei potrà essere bastone utile nelle mani del Signore. Lei prega, il Signore la rende forte e lei ora può essere bastone di cui il Signore si potrà servire per la salvezza del suo popolo. Oggi, bastone nelle mani di Dio, per la salvezza del mondo sono il Papa, i Vescovi, i Presbiteri, i Diaconi, tutti i Cresimati e tutti i Battezzati. Ognuno è un bastone particolare nelle mani del Signore. Ognuno deve lasciarsi trasformare da bastone non docile nelle mani dello Spirito in bastone docile ad ogni sua mozione. Oggi molti bastoni stanno sottraendo la loro docilità nelle mani dello Spirito Santo. altri sono ribelli ad ogni sua mozione. Altri ancora sono convinti che la loro opera a nulla serve. Infine ci sono coloro che ormai ritengono che a nulla serve essere bastoni nelle mani del Signore per la salvezza del mondo e anche della Chiesa. Il Signore ha già salvato ogni uomo. Se ogni uomo è già salvato, a che serve che io sacrifichi la mia vita per essere bastone sempre docile nelle mani del Signore? Bastone senza vizi, senza trasgressioni, senza peccati? Bastone sempre puro, immacolato, santo nelle mani dello Spirito? La conversione che oggi urge di più è questa: che ognuno si converta alla sua particolate verità di bastone nelle mani dello Spirito Santo. Ogni singolo battezzato in Cristo Gesù – Iniziando da chi sta in alto fino all’ultimo bambino che viene battezzato in questo istante – è bastone particolare nelle mani del suo Signore. Quando ci saremo convertiti a questa nostra verità, il Signore avrà nelle sue mani un bastone con il quale potrà compiere qualsiasi opera di salvezza in favore di ogni uomo, del cristiano prima e di colui che ancora non crede in Cristo Gesù dopo. Ester nella lunga preghiera, per grazia di Dio, si è convertita alla sua verità di bastone nella mani del Signore e per lei il Signore ha dato salvezza al suo popolo. Convertirsi alla propria verità è oggi l’urgenza delle urgenze. Abbiamo un discepolo di Gesù non convertito alla sua particolare, speciale, verità di essere bastone nella mani del suo Signore. / LETTURA DEL  <u>VANGELO</u> / Tutto quanto volete che gli uomini facciano a voi, anche voi fatelo a loro: questa infatti è la Legge e i Profeti. È legge eterna del Signore nostro Dio: chi vuole che il Signore nostro Dio sia per lui Padre di perdono, misericordia, aiuto, pietà, compassione, deve lui farsi padre di perdono, misericordia, aiuto, pietà, compassione per ogni altro uomo. Se lui non è padre di amore vero per gli altri, neanche Dio potrà essere Padre di amore vero per lui. Beati i misericordiosi perché otterranno misericordia. Ecco un santo insegnamento che viene a noi dal Siracide: Chi si vendica subirà la vendetta del Signore, il quale tiene sempre presenti i suoi peccati. Perdona l’offesa al tuo prossimo e per la tua preghiera ti saranno rimessi i peccati. Un uomo che resta in collera verso un altro uomo, come può chiedere la guarigione al Signore? Lui che non ha misericordia per l’uomo suo simile, come può supplicare per i propri peccati? Se lui, che è soltanto carne, conserva rancore, chi espierà per i suoi peccati? Ricòrdati della fine e smetti di odiare,  della dissoluzione e della morte e resta fedele ai comandamenti. Ricorda i precetti e non odiare il prossimo, l’alleanza dell’Altissimo e dimentica gli errori altrui (Sir 28,1-7). Tu, uomo, sei padre di misericordia, perdono, pietà verso ogni altro uomo e io sarà Padre di misericordia, perdono, pietà per te. Ecco come Tobi educava all’amore il figlio Tobia: Ogni giorno, o figlio, ricòrdati del Signore; non peccare né trasgredire i suoi comandamenti. Compi opere buone in tutti i giorni della tua vita e non metterti per la strada dell’ingiustizia. Perché se agirai con rettitudine, avrai fortuna nelle tue azioni. A tutti quelli che praticano la giustizia fa’ elemosina con i tuoi beni e, nel fare elemosina, il tuo occhio non abbia rimpianti. Non distogliere lo sguardo da ogni povero e Dio non distoglierà da te il suo. In proporzione a quanto possiedi fa’ elemosina, secondo le tue disponibilità; se hai poco, non esitare a fare elemosina secondo quel poco. Così ti preparerai un bel tesoro per il giorno del bisogno, poiché l’elemosina libera dalla morte e impedisce di entrare nelle tenebre. Infatti per tutti quelli che la compiono, l’elemosina è un dono prezioso davanti all’Altissimo. E ora, figlio, ama i tuoi fratelli; nel tuo cuore non concepire disprezzo per i tuoi fratelli, e per i figli e le figlie del tuo popolo, e tra loro scegliti la moglie. L’orgoglio infatti è causa di rovina e di grande inquietudine. Nella pigrizia vi è povertà e miseria, perché la pigrizia è madre della fame. Non trattenere presso di te la paga di chi lavora per te, ma a lui consegnala subito; se così avrai servito Dio, ti sarà data la ricompensa. Poni attenzione, o figlio, a tutto ciò che fai e sii ben educato in ogni tuo comportamento. Non fare a nessuno ciò che non piace a te. Non bere vino fino all’ebbrezza e non avere per compagna del tuo viaggio l’ubriachezza. Da’ del tuo pane a chi ha fame e fa’ parte dei tuoi vestiti agli ignudi. Da’ in elemosina quanto ti avanza e quando fai elemosina il tuo occhio non abbia rimpianti. In ogni circostanza benedici il Signore Dio e domanda che ti sia guida nelle tue vie e che i tuoi sentieri e i tuoi desideri giungano a buon fine, poiché nessun popolo possiede la saggezza, ma è il Signore che elargisce ogni bene e abbassa chi vuole fino al profondo degli inferi. E ora, figlio, ricòrdati di questi comandamenti, non lasciare che si cancellino dal tuo cuore (Tb 4,1-19). Quando tutti questi precetti vengono osservati, allora si è certi che la nostra preghiera sarà ascoltata sia da Dio che dagli uomini. Una preghiera fatta da cuori senza misericordia, senza pietà, senza compassione, senza elemosina, senza perdono, mai sarà ascoltata né da Dio e né dagli uomini. Chi vuole che Dio sia Padre di misericordia per lui, è chiamato a farsi lui padre di misericordia verso ogni uomo. Un uomo senza misericordia mai potrà dirsi figlio di Dio, perché Dio è Padre di misericordia, crea figli di misericordia, genera figli di misericordia. Un uomo che non è figlio di misericordia, neanche potrà dirsi cristiano. La misericordia è la stessa natura dell’uomo e infinitamente di più è la natura del cristiano. Ecco l’altissima missione affidata da Gesù ai suoi Apostoli, e in comunione gerarchica con loro ai presbiteri, ai diaconi, ad ogni cresimato e battezzato: fare figli a Dio, ma figli di misericordia, pietà. compassione, perdono, elemosina, riconciliazione, pace. Per questo essi, ognuno secondo la missione, il ministero, il carisma loro affidato, devono impegnare ogni energia per fare a Dio figli di misericordia e di pietà, compassione e perdono. Non si può chiedere ad un uomo la cui natura è egoismo, vendetta, durezza di cuore e di mente che agisca da vero figlio del Padre ricco di pietà e di misericordia. Prima è giusto che facciano a Dio figli di misericordia e poi si potrà chiedere loro di agire secondo la loro nuova natura. È questo il fallimento cristiano: abbiamo dichiarato il Padre, Cristo Gesù, lo Spirito Santo non più utili all’uomo. Poi chiediamo all’uomo che viva da vero figlio della misericordia. La natura di misericordia solo la Chiesa la può creare nella forza dello Spirito Santo. Lo Spirito Santo è lo Spirito di Cristo Gesù. Cristo Gesù è il Figlio Unigenito del Padre. Il Padre vuole che ogni uomo diventi suo vero figlio di misericordia in Cristo, per opera dello Spirito Santo, mediante l’azione missionaria di grazia e di verità della Chiesa una, santa, cattolica, apostolica. Cristo Gesù è il Sacramento del Padre nello Spirito Santo. La Chiesa è il Saramento di Cristo Gesù nello Spirito Santo. Se la Chiesa non vive in pienezza di verità e di grazia il suo essere Sacramento di Cristo per fare al Padre ogni uomo figlio della sua misericordia e della sua pietà, sacramento purissimo del suo amore, l’uomo rimane nella sua vecchia natura e sempre produrrà i frutti della carne. Non può produrre i frutti dello Spirito chi non si lascia trasformare in natura tutta spirituale. / LEGGIAMO IL TESTO DI Mt 7,7-12 / Chiedete e vi sarà dato, cercate e troverete, bussate e vi sarà aperto. Perché chiunque chiede riceve, e chi cerca trova, e a chi bussa sarà aperto. Chi di voi, al figlio che gli chiede un pane, darà una pietra? E se gli chiede un pesce, gli darà una serpe? Se voi, dunque, che siete cattivi, sapete dare cose buone ai vostri figli, quanto più il Padre vostro che è nei cieli darà cose buone a quelli che gliele chiedono! Tutto quanto volete che gli uomini facciano a voi, anche voi fatelo a loro: questa infatti è la Legge e i Profeti. Questa parola di Gesù – Tutto quanto volete che gli uomini facciano a voi, anche voi fatelo a loro: questa infatti è la Legge e i Profeti – va ben compresa, altrimenti – se letta e interpretata in modo non vero, cioè non secondo lo Spirito Santo –  si potrebbe aprire la porta ad ogni delitto e misfatto, ad ogni violazione e trasgressione della Legge del Signore. La frase di Gesù Signore va così interpretata: Quanto voi volete che gli uomini facciano a voi del purissimo bene secondo la Parola del Signore, voi questo purissimo bene fatelo a loro. Il male, il vizio, il peccato, le trasgressioni dei comandamenti non c’entrano in questa regola data dal Signore per fare il bene a tutti. Altra verità che va posta in piena luce: la relazione non è tra cristiano e cristiano, tra chi crede con chi crede, ma tra gli uomini e ogni singola persona. Tu, uomo, vuoi che ti sia fatto dagli uomini ogni purissimo bene secondo la Legge del Signore, secondo la Legge del Signore va fatto ogni bene agli uomini. In questa Legge non ci sono amici e nemici, santi e peccatori, distinzione di razze, di religione, di lingue, di altre strutture umane. Ci sono tutti gli uomini e c’è il singolo uomo. Questa legge in apparenza potrebbe sembrare semplice da osservare. Invece difficilmente potrà essere osservata, se l’uomo non cambia la sua natura e non diviene di natura nuova nascendo da acqua e da Spirito Santo, per la mediazione di grazia e di verità degli Apostoli del Signore. Questa Legge si può osservare solo in Cristo, perché solo in Cristo avviene il cambiamento di natura, così come annuncia la profezia di Isaia: Un germoglio spunterà dal tronco di Iesse, un virgulto germoglierà dalle sue radici. Su di lui si poserà lo spirito del Signore, spirito di sapienza e d’intelligenza, spirito di consiglio e di fortezza, spirito di conoscenza e di timore del Signore. Si compiacerà del timore del Signore. Non giudicherà secondo le apparenze e non prenderà decisioni per sentito dire; ma giudicherà con giustizia i miseri e prenderà decisioni eque per gli umili della terra. La giustizia sarà fascia dei suoi lombi e la fedeltà cintura dei suoi fianchi. Il lupo dimorerà insieme con l’agnello; il leopardo si sdraierà accanto al capretto; il vitello e il leoncello pascoleranno insieme e un piccolo fanciullo li guiderà. La mucca e l’orsa pascoleranno insieme; i loro piccoli si sdraieranno insieme. Il leone si ciberà di paglia, come il bue. Il lattante si trastullerà sulla buca della vipera; il bambino metterà la mano nel covo del serpente velenoso. Non agiranno più iniquamente né saccheggeranno in tutto il mio santo monte, perché la conoscenza del Signore riempirà la terra come le acque ricoprono il mare. In quel giorno avverrà che la radice di Iesse sarà un vessillo per i popoli. Le nazioni la cercheranno con ansia. La sua dimora sarà gloriosa (Is 11,1-10). O in Cristo, per opera dello Spirito Santo e della Chiesa, diveniamo figli di misericordia per generazione della nuova natura, o saremo leoni e pantere che divorano ogni altro uomo. / Madre di Dio, Donna tutta piena di grazia, luce, verità, amore, compassione, misericordia, ottienici la grazia di ritornare a vivere la nostra purissima fede. Ogni giorno cresceremo in Cristo e nello Spirito Santo come veri figli del Padre e vivremo tutta la sua misericordia e la sua pietà. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
