<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>VERBUM</h1>-->
<h1>VERBUM</h1>

<p>
<u>HODIE</u> / Martedì della I Settimana del Tempo di Avvento
</p>

<p>
<u>ANTIFONA D'INGRESSO</u> / Ecco, il Signore verrà e con lui tutti i suoi santi: in quel giorno risplenderà una grande luce. (Zc 14,5.7)
</p>

<p>
<u>COLLETTA</u> / Accogli, o Padre, le preghiere della tua Chiesa e soccorrici nelle fatiche e nelle prove della vita; la venuta del Cristo tuo Figlio ci liberi dal male antico che è in noi e ci conforti con la sua presenza. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>PRIMA LETTURA</u> / <b>Su di lui si poserà lo spirito del Signore</b> / Dal libro del profeta Isaia (Is 11,1-10) / In quel giorno, un germoglio spunterà dal tronco di Iesse, un virgulto germoglierà dalle sue radici. Su di lui si poserà lo spirito del Signore, spirito di sapienza e d'intelligenza, spirito di consiglio e di fortezza, spirito di conoscenza e di timore del Signore. Si compiacerà del timore del Signore. Non giudicherà secondo le apparenze e non prenderà decisioni per sentito dire; ma giudicherà con giustizia i miseri e prenderà decisioni eque per gli umili della terra. Percuoterà il violento con la verga della sua bocca, con il soffio delle sue labbra ucciderà l'empio. La giustizia sarà fascia dei suoi lombi e la fedeltà cintura dei suoi fianchi. Il lupo dimorerà insieme con l'agnello; il leopardo si sdraierà accanto al capretto; il vitello e il leoncello pascoleranno insieme e un piccolo fanciullo li guiderà. La mucca e l'orsa pascoleranno insieme; i loro piccoli si sdraieranno insieme. Il leone si ciberà di paglia, come il bue. Il lattante si trastullerà sulla buca della vipera; il bambino metterà la mano nel covo del serpente velenoso. Non agiranno più iniquamente né saccheggeranno in tutto il mio santo monte, perché la conoscenza del Signore riempirà la terra come le acque ricoprono il mare. In quel giorno avverrà che la radice di Iesse sarà un vessillo per i popoli. Le nazioni la cercheranno con ansia. La sua dimora sarà gloriosa. / C: Parola di Dio. / A: Rendiamo grazie a Dio.
</p>

<p>
<u>SALMO RESPONSORIALE</u> / (Sal 71) <b>Nei suoi giorni fioriranno giustizia e pace</b> / O Dio, affida al re il tuo diritto, al figlio di re la tua giustizia; egli giudichi il tuo popolo secondo giustizia e i tuoi poveri secondo il diritto. / Nei suoi giorni fiorisca il giusto e abbondi la pace, finché non si spenga la luna. E dòmini da mare a mare, dal fiume sino ai confini della terra. / Perché egli libererà il misero che invoca e il povero che non trova aiuto. Abbia pietà del debole e del misero e salvi la vita dei miseri. / Il suo nome duri in eterno, davanti al sole germogli il suo nome. In lui siano benedette tutte le stirpi della terra e tutte le genti lo dicano beato.
</p>

<p>
<u>CANTO AL VANGELO</u> / Alleluia, Alleluia / Ecco, viene il Signore nostro Dio con potenza grande, illuminerà gli occhi dei suoi servi. / Alleluia.
</p>

<p>
<u>VANGELO</u> / <b>Gesù esultò nello Spirito Santo</b> / Dal Vangelo secondo Luca (Lc 10,21-24) / In quella stessa ora Gesù esultò di gioia nello Spirito Santo e disse: «Ti rendo lode, o Padre, Signore del cielo e della terra, perché hai nascosto queste cose ai sapienti e ai dotti e le hai rivelate ai piccoli. Sì, o Padre, perché così hai deciso nella tua benevolenza. Tutto è stato dato a me dal Padre mio e nessuno sa chi è il Figlio se non il Padre, né chi è il Padre se non il Figlio e colui al quale il Figlio vorrà rivelarlo». E, rivolto ai discepoli, in disparte, disse: «Beati gli occhi che vedono ciò che voi vedete. Io vi dico che molti profeti e re hanno voluto vedere ciò che voi guardate, ma non lo videro, e ascoltare ciò che voi ascoltate, ma non lo ascoltarono». / C: Parola del Signore. / A: Lode a Te o Cristo.
</p>

<p>
<u>PREGHIERA DEI FEDELI</u> / Dio si rivela ai semplici e ai piccoli. Desiderosi di accogliere e comprendere il suo mistero, lo preghiamo dicendo: <b>Signore, donaci occhi che vedono.</b> / Signore, tu sei la nostra pace: concedi alla tua Chiesa di essere comunità convertita e riconciliata. Preghiamo: / Signore, tu hai un disegno d'amore per ogni uomo: concedici di scoprire in esso la nostra dignità e la fonte della nostra fratellanza. Preghiamo: / Signore, i lupi continuano a divorare gli agnelli: blocca la mano al prepotente e sostieni chi patisce ingiustizia. Preghiamo: / Signore, hai ridato vigore al tronco di Jesse: fa' nascere dalla nostra epoca, intaccata da virus di morte, nuovi germogli di speranza e di vita. Preghiamo: / Signore, hai fatto dei piccoli gli interlocutori prediletti del tuo regno: fa' che tutti i bambini trovino amore, accoglienza, protezione e rispetto. Preghiamo: / Per quanti hanno il compito di amministrare la giustizia. / Per quanti sono in ricerca di capire e di vedere. / Padre santo, che con la venuta del tuo Figlio ci hai ricolmato dei doni dello Spirito, rendici tuoi veri discepoli per annunciare ai poveri la salvezza, la libertà ai prigionieri e al mondo intero la pace. Per Cristo nostro Signore. Amen.
</p>

<p>
<u>SULLE OFFERTE</u> / Guarda con benevolenza, o Signore, alle preghiere e al sacrificio che umilmente ti presentiamo: all’estrema povertà dei nostri meriti supplisca l’aiuto della tua misericordia. Per Cristo nostro Signore.
</p>

<p>
<u>SULLE OFFERTE</u> / Ascolta con bontà, o Signore, le nostre preghiere, e rendici liberi da ogni colpa, perché dai misteri che celebriamo, per l’azione purificatrice della tua grazia, otteniamo la pienezza del perdono. Per Cristo nostro Signore.
</p>

<p>
<u>PREFAZIO</u> / <b>La duplice venuta del Cristo</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno, per Cristo Signore nostro. Al suo primo avvento nell’umiltà della condizione umana egli portò a compimento la promessa antica, e ci aprì la via dell’eterna salvezza. Quando verrà di nuovo nello splendore della gloria, ci chiamerà a possedere il regno promesso che ora osiamo sperare vigilanti nell’attesa. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua lode: Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>PREFAZIO</u> / <b>Cristo, Signore e giudice della storia</b> / È veramente giusto renderti grazie e innalzare a te l’inno di benedizione e di lode, Padre onnipotente, principio e fine di tutte le cose. Tu ci hai nascosto il giorno e l’ora, in cui il Cristo tuo Figlio, Signore e giudice della storia, apparirà sulle nubi del cielo rivestito di potenza e splendore. In quel giorno tremendo e glorioso passerà il mondo presente e sorgeranno cieli nuovi e terra nuova. Ora egli viene incontro a noi in ogni uomo e in ogni tempo, perché lo accogliamo nella fede e testimoniamo nell’amore la beata speranza del suo regno. Nell’attesa del suo ultimo avvento, insieme agli angeli e ai santi, cantiamo unanimi l’inno della tua gloria: Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>ANTIFONA ALLA COMUNIONE</u> / Il giudice giusto darà la corona di giustizia a coloro che hanno atteso con amore la sua venuta. (2Tm 4,8)
</p>

<p>
<u>ANTIFONA ALLA COMUNIONE</u> / Ti rendo lode, o Padre, perché hai nascosto queste cose ai sapienti e ai dotti e le hai rivelate ai piccoli. (Lc 10,21)
</p>

<p>
<u>DOPO LA COMUNIONE</u> / Saziati del cibo spirituale, o Signore, a te innalziamo la nostra supplica: per la partecipazione a questo sacramento, insegnaci a valutare con sapienza i beni della terra e a tenere fisso lo sguardo su quelli del cielo. Per Cristo nostro Signore.
</p>

<p>
<u>DOPO LA COMUNIONE</u> / Nutriti dell’unico pane, ti supplichiamo, o Signore, di confermarci sempre nel tuo amore, perché possiamo camminare in novità di vita. Per Cristo nostro Signore.
</p>


<hr>

<h5>OREMUS</h5>

<p>
Signore aiutami a cambiare sguardo sulle cose, rendimi disponibile alla tua Parola. Mostrami dov'è che posso essere segno della tua presenza, rendi il mio cuore vigile e accogliente. Permettimi di sentirmi amato e amare a mia volta.
</p>

<p>
La Tua Presenza / Mio Dio, donami il continuo sentore della tua presenza, della tua presenza in me e attorno a me… e, al tempo stesso, quell’amore carico di timore che si prova in presenza di tutto ciò che si ama appassionatamente, e che fa sì che si rimanga davanti alla persona amata, senza poter staccar gli occhi da lei, con il desiderio grande e la volontà di fare tutto quel che la compiaccia, tutto quel che è buono per lei; e con il grande timore di fare, dire o pensare qualcosa che le dispiaccia o la ferisca… In te, da te e per te. Amen. (Beato Charles de Foucauld)
</p>

<p>
NOVENA ALL’IMMACOLATA CONCEZIONE / 3° GIORNO: OTTIENIMI UN CUORE FEDELE / Santa Maria, Madre di Dio, conservami un cuore di fanciullo, puro e limpido come acqua di sorgente. Ottienimi un cuore semplice che non si ripieghi ad assaporare le proprie tristezze: un cuore magnanimo nel donarsi, facile alla compassione; un cuore fedele e generoso, che non dimentichi alcun bene e non serbi rancore di alcun male. Formami un cuore dolce e umile che ami senza esigere di essere riamato; un cuore grande e indomabile così che nessuna ingratitudine lo possa chiudere e nessuna indifferenza lo possa stancare; un cuore tormentato dalla gloria di Gesù Cristo, ferito dal suo grande amore con una piaga che non rimargini se non in Cielo. / 3 Ave Maria.
</p>

<h5>QUOTE</h5>

<p>
<sup>♦</sup> L’amore comincia in casa. Ogni cosa dipende da come vicendevolmente ci amiamo. Fate in modo che le vostre comunità vivano in questo amore e diffondano la fragranza dell’amore di Gesù ovunque vadano. (Madre Teresa di Calcutta)<br>
<sup>♦</sup> Dio ci ha dato due orecchie ed una sola bocca per ascoltare il doppio di quanto diciamo (Cina)
</p>

<h5>PROFUNDIS</h5>

<p>
<u>EVANGELIZO</u> / San [Padre] Pio da Pietrelcina (1887-1968) cappuccino / "Questo popolo mi onora con le labbra ma il suo cuore è lontano da me" / La preghiera, è un cuore a cuore con Dio... L'orazione fatta bene tocca il cuore di Dio e lo incita ad esaudirci; quando preghiamo, rivolgiamoci verso Dio con tutto il nostro essere: i nostri pensieri, il nostro cuore... Il Signore si lascerà persuadere e verrà in nostro aiuto. Prega e spera. Non agitarti; l'agitazione non giova a nulla. Dio è misericordioso e ascolterà la tua preghiera. La preghiera è la nostra migliore arma: è la chiave che apre il cuore di Dio. Devi rivolgerti a Gesù non tanto con le labbra quanto con il cuore.
</p>

<p>
<u>DIBRUNO</u> / Tutto è stato dato a me dal Padre mio (Lc 10,21-24)<br>
O il cristiano confessa nella sua interezza la verità di Cristo Gesù o da luce si trasforma in tenebra. Ogni più piccolo dettaglio che lui toglie alla verità del suo Signore è un dettaglio che priva di forze la sua missione evangelizzatrice, fino a renderla nulla. È cosa più che necessaria oggi ricordare quanto è stato scritto ieri: “Gesù è il Differente Eterno, Soprannaturale, Divino e Umano. È il Differente da tutto ciò che è esistito, esiste, esisterà sulla terra e nei cieli. È il Differente nella Parola, nell’Insegnamento, nel Comando. È il Differente per Redenzione, Giustificazione, Salvezza, Mediazione, Rivelazione, Vita eterna, Verità, Grazia, Luce, Risurrezione. È il Differente da ogni Profeta, Re, Sacerdote venuti prima di Lui nel Popolo del Signore. È Il Differente da Mosè, Elia, Eliseo, Isaia, Geremia, Ezechiele, Daniele, Giovanni il Battista. È il Differente nella Preghiera. È il Differente sulla Croce e nella Risurrezione. È il Differente nel Tempo e nell’Eternità. È differente nella Gloria e nella Signoria. È il Differente per Cuore, Mente, Pensieri. È il Differente perché Lui è. Gli altri non sono. È il Differente per Natura e per Missione. La Differenza è la sua Essenza e Natura. / Che l’uomo non creda nella verità di Cristo Gesù è realtà. La fede dipende dall’accoglienza della Parola annunziata, predicata, insegnata. Ma che non creda il cristiano, pone seri problemi. Manca di coerenza tra ciò che dice di essere e ciò che professa. Che poi il cristiano stesso rinneghi Cristo Gesù, attesta che vi è stato in lui un regresso dalla luce nelle tenebre, dalla verità nella falsità, dalla giustizia nell’ingiustizia, dalla sapienza nella stoltezza. Se a questo regresso aggiunge anche la collaborazione con ogni forza contraria a Cristo per la sua cancellazione dalla storia e da ogni vita, allora si è passati nel tradimento. Sempre è tradimento quando si consegna Gesù a quanti lo vogliono crocifiggere, togliere di mezzo. Se infine gli stessi cristiani sono i crocifissori di Gesù, allora si è di volontà diabolica e satanica. Gesù non è paragonabile con nessuna realtà esistente. Non esiste un Angelo che possa mettersi alla pari con Lui. Gesù dell’Angelo è il Creatore e il Signore, così come è il Creatore e il Signore di ogni uomo. Lui è il solo generato da Dio prima di tutti i secoli. / Gesù è il solo Figlio Unigenito del Padre che si è fatto carne. Lui non è un uomo che si è fatto Dio. Di questi uomini la terra è stata e sarà sempre piena. Lui invece è il solo vero Dio che si è fatto vero uomo e in eterno vive come vero Dio e vero uomo. Come ogni uomo è stato da Lui creato per volontà del Padre, nello Spirito Santo, così ogni uomo dovrà essere da Lui redento e giustificato per volontà del Padre, nello Spirito, non però fuori di Lui, ma per Lui, con Lui, in Lui, divenendo suo vero corpo, sua vera vita, per essere manifestazione della sua vera vita in mezzo ai suoi fratelli. Gesù è il Necessario eterno dell’umanità. È il Necessario infinitamente più che l’ossigeno, l’acqua, il pane. Più che il sole e le stelle. Più che il mare e le piante. Più che gli alberi e gli animali. Più che ogni altra creatura che è stata data all’uomo per alimentare la sua vita. Quando ci si separa da questo Necessario eterno, si sta male. Lo spirito è senza luce, la mente senza verità, il cuore senza amore, l’anima senza vita. Il corpo avverte questa mancanza e terribilmente soffre. Cerca la vita dove essa mai potrà trovarsi perché solo Cristo Gesù è la vita dell’uomo”. Oggi questa verità va gridata al cristiano. / <b>In quella stessa ora Gesù esultò di gioia nello Spirito Santo e disse: «Ti rendo lode, o Padre, Signore del cielo e della terra, perché hai nascosto queste cose ai sapienti e ai dotti e le hai rivelate ai piccoli. Sì, o Padre, perché così hai deciso nella tua benevolenza. Tutto è stato dato a me dal Padre mio e nessuno sa chi è il Figlio se non il Padre, né chi è il Padre se non il Figlio e colui al quale il Figlio vorrà rivelarlo». E, rivolto ai discepoli, in disparte, disse: «Beati gli occhi che vedono ciò che voi vedete. Io vi dico che molti profeti e re hanno voluto vedere ciò che voi guardate, ma non lo videro, e ascoltare ciò che voi ascoltate, ma non lo ascoltarono».</b> / Queste parole non sono semplici parole. Sono il mistero di oggi e di sempre di Cristo Gesù. Oggi è proprio questo mistero che viene negato, perché non annunciato. / Madre della Redenzione, Angeli, Santi, fate che gridiamo al mondo questo mistero. 
</p>

<p>
<u>GUAW</u> / Gesù esulta di gioia quando si rende conto che quello che sta insegnando ai suoi discepoli, il vivere nella pace, è qualcosa realmente alla portata di tutti. Con la sua predicazione, non sta portando nel mondo nulla di nuovo: sta semplicemente risvegliando nell’essere umano la sua vera natura. / Il “piccolo” è colui che ha bisogno di essere sostenuto da qualcuno per sopravvivere. E se ci guardiamo interiormente, ciascuno può facilmente verificare che da qualche parte lì dentro c’è un piccolo che ci sta chiedendo aiuto. Forse è arrabbiato, spaventato o si sente inadeguato… Spesso noi adulti non siamo disponibili ad ascoltarlo con attenzione e lo liquidiamo spazientiti perché rivela la nostra fragilità. Capita così che questo piccolo, abbandonato a se stesso, a volte prenda il controllo della situazione e noi finiamo per comportarci in modo… infantile, appunto. A volte abbiamo la sensazione di sentirci smarriti e ci muoviamo nel mondo letteralmente come bambini disperati che cercano di racimolare briciole d’amore lì dove capita. È questione di sopravvivenza… Gesù dice: “Tutto” è stato dato a me dal Padre mio! Lui ha fatto una scoperta straordinaria! Si è accorto che noi, in quanto Figli, possediamo già “tutto” ciò che ci serve per prenderci cura di questa parte piccola. Quando impariamo a prenderci cura di noi, finalmente diventiamo adulti. L’adulto è la persona libera che può muoversi nel mondo non spinto dalla necessità, bensì dalla libertà. Libertà di amare piuttosto che necessità di essere amato. Quando entriamo in questa prospettiva, le cose cominciano a girare in modo nuovo… Beati gli occhi che vedono ciò che voi vedete… I discepoli l’hanno appena sperimentato sulla loro pelle andando in missione nel mondo. Ecco perché il vangelo è buona notizia! Se ti senti fragile, allora puoi sperimentare che sei Figlio, cioè che il Padre ti ha dato tutto! … In quali situazioni hai visto la tua parte piccola venire allo scoperto? Come si è manifestata? Conosci i bisogni di questa parte piccola? Dipendono dalla tua storia personale… fermati a guardarli… In che modo sai prenderti di cura di te, senza demandare al mondo questa responsabilità? (Flavio Emanuele Bottaro SJ)
</p>

<p>
<u>BOSE</u> / Viandanti e pellegrini / Non sai che la vita presente è un viaggio? Sei forse un cittadino di questa terra? Sei un viandante. Hai capito ciò che ti ho detto? Non sei un cittadino, ma un viandante e un pellegrino. Non dirmi: "lo ho questa, oppure ho quella cittadinanza". Nessuno ha qui la cittadinanza. La cittadinanza è lassù. La realtà presente è un cammino. Camminiamo ogni giorno finché la natura compie il suo corso. C'è chi lungo la via accumula denaro; c'è chi lungo la via sotterra oro. Quando entri in una locanda, dimmi: ti preoccupi di adornarla? No, mangi, bevi e ti affretti a uscirne. Una locanda è la vita presente; vi siamo entrati, finiamo la vita presente. Cerchiamo di uscirne con buona speranza, non lasciamo qui nulla affinché nulla sia perduto per noi lassù ... Così anche noi nella vita presente: consideriamo la vita come una locanda e non lasciamo niente di qua nella locanda, ma portiamo tutto nella città [dell'alto]. Sei un viandante e un pellegrino, anzi sei ancora meno di un viandante. In che senso? Te lo dico. Il viandante sa quando entra nella locanda e quando esce: è padrone del suo entrare e del suo uscire; io invece, una volta entrato nella locanda, cioè nella vita presente, non so quando ne uscirò. E talvolta mi procuro mezzi di sussistenza per un lungo tempo e il Signore mi chiama improvvisamente: Stolto, ciò che hai preparato di chi sarà? Questa notte prenderanno la tua vita (Lc 12,20). Ignota è l'uscita, instabile il possesso, migliaia i precipizi, tempeste per ogni dove ... "Che faremo?", dici. Una cosa sola devi fare: odia il denaro e ama la tua vita ... Perché ti affanni a depredare beni materiali che sono oggetto di invidia [tra gli uomini]? Rapina là dove vi sono le corone. Non rapinare la terra, ma il cielo. Dei violenti è il regno dei cieli e i violenti lo rapiscono (Mt 11,12). (Giovanni Crisostomo, Omelie su Eutropio 2,5-6 )
</p>

<p>
<u>FEGF</u> / «Molti profeti e re hanno desiderato vedere ciò che voi vedete» / Adversus Haereses IV, 14,2 Sant’Ireneo di Lione nel secondo secolo / In principio Dio plasmò l’uomo in vista dei suoi benefici. Ha scelto i patriarchi in vista della loro salvezza. Si è preparato un popolo, insegnando agli ignoranti a seguire le orme di Dio. Poi ha istruito i profeti per abituare l’uomo a portare il suo Spirito fin da questa terra e ad entrare in comunione con Dio. Certo lui non aveva bisogno di nessuno, ma a coloro che avevano bisogno di lui, offriva la sua comunione. Attraverso «coloro che egli amava» (Lc 2,14) ha disegnato in anticipo, come un architetto, l’edificio della salvezza. Nelle tenebre d’Egitto, si è fatto loro guida; nel deserto dove erravano, ha dato loro una Legge adatta; e a coloro che sono entrati nel buon paese, ha offerto un’eredità scelta. In fine, per tutti coloro che tornano dal Padre ha ammazzato il vitello grasso e ha fatto loro il dono del vestito più bello (Lc 15,22). / Così, in vari modi, Dio preparava il genere umano in vista della «musica e delle danze» della salvezza (Lc 12,25). Per questo Giovanni scrisse nell’Apocalisse: «La voce era simile al fragore di grandi acque» (Ap 1,15). Infatti sono proprio molteplici le acque dello Spirito di Dio, perché grande e ricco è il Padre. E, passando attraverso tutto questo, il Verbo concedeva generosamente la sua assistenza a coloro che gli erano sottomessi, donando ad ogni creatura prescrizioni adatte.
</p>

<p>
<u>FEGF</u> / CRISTO COMPLETA LA RIVELAZIONE / dalla Costituzione dogmatica “Dei Verbum” del Concilio Ecumenico Vaticano secondo / Dio, dopo aver parlato “molte volte e in diversi modi per mezzo dei profeti, ultimamente, in questi giorni, ha parlato a noi per mezzo del Figlio” (Eb 1, 1-2). Mandò infatti il Figlio suo, ossia il Verbo eterno, che illumina tutti gli uomini, perché abitasse fra gli uomini e ad essi rivelasse i segreti di Dio. Gesù Cristo dunque, il Verbo fatto carne, mandato come uomo agli uomini, “preferisce le parole di Dio” (Gv 3,34) e compie l’opera delle salvezza che il Padre gli ha affidato. Perciò egli, vedendo il quale si vede anche il Padre, con tutta la sua presenza e con la manifestazione di sé, con le parole e con le opere, con i segni e con i miracoli, ma specialmente con la sua morte e la gloriosa risurrezione dai morti, infine con l’invio dello Spirito Santo, porta a compimento la rivelazione, e la conferma con la divina testimonianza che Dio è con noi, per liberarci dalle tenebre del peccato e della morte e risuscitarci alla vita eterna. L’economia cristiana, dunque, in quanto è alleanza nuova e definitiva, non passerà mai più, e non è da attendersi alcun’altra pubblica rivelazione prima della manifestazione gloriosa del Signore nostro Gesù Cristo.
</p>

<p>
<u>SILVESTRINI</u> / Ti rendo lode, o Padre, perché hai rivelate le cose ai piccoli. Il brano, che Matteo riferisce a conclusione del ministero i Galilea, viene collocato da Luca nel contesto del viaggio di Gesù a Gerusalemme. Il regno di Dio che si realizza nel tempo e che si completerà alla fine dei tempi capovolgerà i valori e le realtà umane, favorendo soprattutto i poveri di Dio, cioè chi è convinto della propria pochezza e nullità e si lascia colmare dalla sapienza di Dio. Gli umili e i semplici sono in comunicazione con Dio, essi «vedranno Dio». Quindi, la pagina dell’odierno Vangelo ci presenta il tema dell’umiltà, della beatitudine che si invera nel rapporto tra Dio e l’uomo. Nella prima lettura troviamo la figura del Messia sotto l’immagine di un germoglio che spunta dal tronco abbattuto della dinastia davidica e avrà le caratteristiche migliori dei grandi personaggi del passato: Salomone, Davide e Mosè. Nonostante la venuta del Messia, potremmo dubitare che si possa mai avverare la profezia di Isaia. Di fronte alla realtà che sovente presenta il sopravvento di violenti e prepotenti, l’aumento di poveri e di oppressi, di perseguitati e di emarginati, siamo tentati di sfiducia. Anche per i discepoli (oggi diremmo i laici) sarà possibile partecipare alle virtù di tali personaggi, poiché lo stesso Spirito soffierà su di loro. Dio ha voluto che anche noi, mediante i sacramenti, ricevessimo il dono dello Spirito di cui egli possiede la pienezza. In particolare abbiamo bisogno dello Spirito di sapienza e di intelligenza per comprendere e leggere negli avvenimenti del mondo d’oggi la realizzazione dell’opera divina. Il Salmo 71 è la preghiera di un anziano che «fin da giovane» nel Signore ha posto la sua speranza. Il suo lamento, tutto intriso di fiducia e serenità, pone in parallelo un passato proteso verso Dio rifugio, salvezza, roccia e un presente intessuto di ostilità, di un affievolirsi delle forze. Eppure questo anziano attende ancora un futuro di liberazione nonostante l’esiguità degli anni. La parola di Dio ci ridà la speranza e ci fa intravedere una umanità rinnovata, pacifica e fraterna.
</p>

<p>
<u>DIXIT</u> / don Giampaolo Centofanti / Gesù fa, con discrezione, di tutto per aprirci alla vita. Egli ci orienta ad una continua conversione ad un graduale rinnovamento di tutta la nostra umanità. Non è un programma efficientista, un dover funzionare sempre meglio ma la sempre nuova grazia in noi che ci porta con amorevole sapienza in una vita nuova. Forse pur crescendo in tante cose resteremo a lungo con alcuni limiti e difetti ma anche la nostra debolezza può essere parte del meraviglioso disegno di Dio per noi. Dunque il cammino di ciascuno va accompagnato cercando lo sguardo di Dio, la sua delicatezza e non in uno schematico perfezionismo.
</p>


<hr>

<h5>HOMILY</h5>

<p>
PRIMA LETTURA<br>
Quando il Signore fa uscire dalla sua bocca una Parola, questa Parola si compie sempre.<br>
Si possono rivoltare contro di essa il cielo e la terra, i mari e i monti, tutte le potenze infernali, ogni uomo, ogni regno, ogni nazione, ogni istituzione umana, ma la Parola si compie.<br>
Il Signore lo aveva promesso a Davide e questa promessa rimarrà vera per i secoli eterni.<br>
“Ora dunque dirai al mio servo Davide: Così dice il Signore degli eserciti: “Io ti ho preso dal pascolo, mentre seguivi il gregge, perché tu fossi capo del mio popolo Israele. <br>
Sono stato con te dovunque sei andato, ho distrutto tutti i tuoi nemici davanti a te e renderò il tuo nome grande come quello dei grandi che sono sulla terra. <br>
Fisserò un luogo per Israele, mio popolo, e ve lo pianterò perché vi abiti e non tremi più e i malfattori non lo opprimano come in passato <br>
e come dal giorno in cui avevo stabilito dei giudici sul mio popolo Israele. Ti darò riposo da tutti i tuoi nemici. Il Signore ti annuncia che farà a te una casa. <br>
Quando i tuoi giorni saranno compiuti e tu dormirai con i tuoi padri, io susciterò un tuo discendente dopo di te, uscito dalle tue viscere, e renderò stabile il suo regno. <br>
Egli edificherà una casa al mio nome e io renderò stabile il trono del suo regno per sempre. <br>
Io sarò per lui padre ed egli sarà per me figlio. Se farà il male, lo colpirò con verga d’uomo e con percosse di figli d’uomo, <br>
ma non ritirerò da lui il mio amore, come l’ho ritirato da Saul, che ho rimosso di fronte a te. <br>
La tua casa e il tuo regno saranno saldi per sempre davanti a te, il tuo trono sarà reso stabile per sempre”». <br>
Natan parlò a Davide secondo tutte queste parole e secondo tutta questa visione” (2Sam 7,8-17). <br>
La storia della profezia è il ricordo perenne e ininterrotto di questa Parola. Ecco come questa Parola è ricordata da Amos:<br>
In quel giorno rialzerò la capanna di Davide, che è cadente; ne riparerò le brecce, ne rialzerò le rovine, la ricostruirò come ai tempi antichi,<br>
perché conquistino il resto di Edom e tutte le nazioni sulle quali è stato invocato il mio nome. Oracolo del Signore, che farà tutto questo.<br>
Ecco, verranno giorni – oracolo del Signore – in cui chi ara s’incontrerà con chi miete e chi pigia l’uva con chi getta il seme; i monti stilleranno il vino nuovo e le colline si scioglieranno.<br>
Muterò le sorti del mio popolo Israele, ricostruiranno le città devastate e vi abiteranno, pianteranno vigne e ne berranno il vino, coltiveranno giardini e ne mangeranno il frutto.<br>
Li pianterò nella loro terra e non saranno mai divelti da quel suolo che io ho dato loro», dice il Signore, tuo Dio (Am 9, 11-15) <br>
Chi vigila sulla Parola perché si compia è il Signore. Solo Lui potrà operare perché quanto è uscito dalla sua bocca giunga a realizzazione.<br>
Il profeta Isaia vive in un momento assai delicato. Il regno di Giuda è in frantumi. Umanamente non ci sono speranze.<br>
Quando la storia non offre motivi di speranza, subito scende nella storia il Signore con la sua potente Parola e riaccende la speranza. L’albero della regalità si è spento. <br>
Le sue radici però danno ancora segni di vita. Da questo albero morto il Signore farà sorgere un germoglio. <br>
Questa di Isaia è una profezia nella quale vi sono contenute tre verità. La prima dice che dall’albero ormai secco viene un virgulto.<br>
La seconda rivela che il Signore lo colma con la pienezza del suo Santo Spirito. Lo stesso Spirito che nella sua pienezza vive in Dio, nel Signore, vivrà con tutta la sua pienezza nel Virgulto.<br>
La terza annuncia un cambiamento di natura nell’uomo. Da natura rivolta verso il male diviene natura orientata verso il bene.<br>
Diciamolo con chiarezza, affermiamolo con fermezza, proclamiamolo per rendere giustizia alla verità: Solo questo Virgulto cambia la natura dell’uomo. Non esistono altri figli degli uomini capaci di trasformare la natura, né la loro, né quella degli altri. <br>
Così inizia la grande profezia di Isaia:<br>
“Un germoglio spunterà dal tronco di Iesse, un virgulto germoglierà dalle sue radici”.<br>
Chi opera tutto questo è il Signore. È nelle sua mani il governo dei popoli e delle nazioni. Questa verità va gridata oggi e sempre, ma va gridata in un suo cambiamento sostanziale che ci rivelerà il Vangelo che oggi siamo chiamati a meditare.
</p>

<p>
LEGGIAMO Is 11,1-10<br>
Un germoglio spunterà dal tronco di Iesse, un virgulto germoglierà dalle sue radici.<br>
Su di lui si poserà lo spirito del Signore, spirito di sapienza e d’intelligenza, spirito di consiglio e di fortezza, spirito di conoscenza e di timore del Signore.<br>
Si compiacerà del timore del Signore. Non giudicherà secondo le apparenze e non prenderà decisioni per sentito dire;<br>
ma giudicherà con giustizia i miseri e prenderà decisioni eque per gli umili della terra.<br>
Percuoterà il violento con la verga della sua bocca, con il soffio delle sue labbra ucciderà l’empio.<br>
La giustizia sarà fascia dei suoi lombi e la fedeltà cintura dei suoi fianchi.<br>
Il lupo dimorerà insieme con l’agnello; il leopardo si sdraierà accanto al capretto;<br>
il vitello e il leoncello pascoleranno insieme e un piccolo fanciullo li guiderà.<br>
La mucca e l’orsa pascoleranno insieme; i loro piccoli si sdraieranno insieme. Il leone si ciberà di paglia, come il bue. <br>
Il lattante si trastullerà sulla buca della vipera; il bambino metterà la mano nel covo del serpente velenoso.<br>
Non agiranno più iniquamente né saccheggeranno in tutto il mio santo monte, perché la conoscenza del Signore riempirà la terra come le acque ricoprono il mare.<br>
In quel giorno avverrà che la radice di Iesse sarà un vessillo per i popoli. Le nazioni la cercheranno con ansia. La sua dimora sarà gloriosa. <br>
La profezia non solo rivela che il Virgulto sarà pieno di Spirito Santo, non solo ci dice che con il Virgulto avverrà un cambiamento sostanziale nella nostra natura – da natura orientata verso il male a natura rivolta sempre verso il bene – ma anche che il Virgulto non è dato al solo Giuda o al solo Israele. <br>
Il Virgulto è dato per tutti i popoli, tutte le nazioni, tutti i regni, ogni uomo che vive sulla faccia della terra, per il tempo e per l’eternità. <br>
“In quel giorno avverrà che la radice di Iesse sarà un vessillo per i popoli. Le nazioni la cercheranno con ansia. La sua dimora sarà gloriosa”.<br>
Se la profezia dice che il Virgulto è cercato con ansia dalle nazioni, perché noi oggi nascondiamo Cristo Gesù sotto terra, allo stesso modo che colui che aveva ricevuto il solo talento lo ha sotterrato in attesa del ritorno del suo padrone?<br>
Perché impediamo che le nazioni lo possano conoscere così da poter creare lo Spirito Santo un forte anelito verso di Lui?<br>
Perché non imitiamo l’Apostolo Pietro, vero strumento dello Spirito Santo? Lui non ha nascosto Cristo Gesù. Lui lo ha annunciato con fermezza e lo Spirito Santo per la sua Parola ha attratto a Gesù Signore circa tremila persone. Un solo annuncio tremila persone!<br>
Questo Gesù, Dio lo ha risuscitato e noi tutti ne siamo testimoni. <br>
Innalzato dunque alla destra di Dio e dopo aver ricevuto dal Padre lo Spirito Santo promesso, lo ha effuso, come voi stessi potete vedere e udire. <br>
Davide infatti non salì al cielo; tuttavia egli dice: Disse il Signore al mio Signore: siedi alla mia destra, finché io ponga i tuoi nemici come sgabello dei tuoi piedi.<br>
Sappia dunque con certezza tutta la casa d’Israele che Dio ha costituito Signore e Cristo quel Gesù che voi avete crocifisso».<br>
All’udire queste cose si sentirono trafiggere il cuore e dissero a Pietro e agli altri apostoli: «Che cosa dobbiamo fare, fratelli?».<br>
E Pietro disse loro: «Convertitevi e ciascuno di voi si faccia battezzare nel nome di Gesù Cristo, per il perdono dei vostri peccati, e riceverete il dono dello Spirito Santo. <br>
Per voi infatti è la promessa e per i vostri figli e per tutti quelli che sono lontani, quanti ne chiamerà il Signore Dio nostro». <br>
Con molte altre parole rendeva testimonianza e li esortava: «Salvatevi da questa generazione perversa!». <br>
Allora coloro che accolsero la sua parola furono battezzati e quel giorno furono aggiunte circa tremila persone” (At 2,32-41).<br>
Nessuno è stato costituito arbitro della salvezza, della redenzione, della vita eterna.<br>
Nessuno è stato costituito arbitro né di Cristo Gesù e né dello Spirito Santo. <br>
Nessuno è stato costituito arbitro del Vangelo o della missione evangelizzatrice presso tutti i popoli.<br>
Oggi invece il cristiano si sta facendo signore di Dio, di Cristo Gesù, dello Spirito Santo, della Chiesa, del Vangelo, della grazia, della verità, della vita eterna.<br>
Mai vi è stata nel cristiano una tentazione così devastante. Chi cade in questa tentazione condanna le nazioni alla non conoscenza di Cristo Gesù, del loro Salvatore, Redentore, Luce, Verità, Grazia, Vita eterna.<br>
Che il Signore ci liberi da una così devastante e disastrosa tentazione. 
</p>

<p>
LETTURA DEL VANGELO<br>
È verità da gridare ai quattro venti. Il Padre tutto ha posto nelle mani del Figlio suo. In Cristo Gesù si compie la profezia di Daniele.<br>
Io continuavo a guardare, quand’ecco furono collocati troni e un vegliardo si assise. La sua veste era candida come la neve e i capelli del suo capo erano candidi come la lana; il suo trono era come vampe di fuoco con le ruote come fuoco ardente.<br>
Un fiume di fuoco scorreva e usciva dinanzi a lui, mille migliaia lo servivano e diecimila miriadi lo assistevano. La corte sedette e i libri furono aperti.<br>
Guardando ancora nelle visioni notturne, ecco venire con le nubi del cielo uno simile a un figlio d’uomo; giunse fino al vegliardo e fu presentato a lui.<br>
Gli furono dati potere, gloria e regno; tutti i popoli, nazioni e lingue lo servivano: il suo potere è un potere eterno, che non finirà mai, e il suo regno non sarà mai distrutto (Dan 7,9-10.13-14). <br>
Ecco come il Libro dell’Apocalisse rivela il compimento eterno di questa profezia:<br>
Mi voltai per vedere la voce che parlava con me, e appena voltato vidi sette candelabri d’oro e, in mezzo ai candelabri, uno simile a un Figlio d’uomo, con un abito lungo fino ai piedi e cinto al petto con una fascia d’oro. <br>
I capelli del suo capo erano candidi, simili a lana candida come neve. I suoi occhi erano come fiamma di fuoco. I piedi avevano l’aspetto del bronzo splendente, purificato nel crogiuolo. La sua voce era simile al fragore di grandi acque. <br>
Teneva nella sua destra sette stelle e dalla bocca usciva una spada affilata, a doppio taglio, e il suo volto era come il sole quando splende in tutta la sua forza (Ap 1,12-16).<br>
Poi vidi, in mezzo al trono, circondato dai quattro esseri viventi e dagli anziani, un Agnello, in piedi, come immolato; aveva sette corna e sette occhi, i quali sono i sette spiriti di Dio mandati su tutta la terra. <br>
Giunse e prese il libro dalla destra di Colui che sedeva sul trono. E quando l’ebbe preso, i quattro esseri viventi e i ventiquattro anziani si prostrarono davanti all’Agnello, avendo ciascuno una cetra e coppe d’oro colme di profumi, che sono le preghiere dei santi, e cantavano un canto nuovo:<br>
«Tu sei degno di prendere il libro e di aprirne i sigilli, perché sei stato immolato e hai riscattato per Dio, con il tuo sangue, uomini di ogni tribù, lingua, popolo e nazione, e hai fatto di loro, per il nostro Dio, un regno e sacerdoti, e regneranno sopra la terra».<br>
E vidi, e udii voci di molti angeli attorno al trono e agli esseri viventi e agli anziani. Il loro numero era miriadi di miriadi e migliaia di migliaia e dicevano a gran voce:<br>
«L’Agnello, che è stato immolato, è degno di ricevere potenza e ricchezza, sapienza e forza, onore, gloria e benedizione». <br>
Tutte le creature nel cielo e sulla terra, sotto terra e nel mare, e tutti gli esseri che vi si trovavano, udii che dicevano:<br>
«A Colui che siede sul trono e all’Agnello lode, onore, gloria e potenza, nei secoli dei secoli».<br>
E i quattro esseri viventi dicevano: «Amen». E gli anziani si prostrarono in adorazione (Cfr. Ap 5,1-14).<br>
Questa fede oggi va messa nel cuore di ogni discepolo di Gesù nella pienezza della sua verità.<br>
Questa purissima fede non sgorga da un cuore di uomo, ma viene dal cuore del Padre, il quale ha deciso si rivelare tutto il suo mistero a Gesù Signore perché sia Lui ha rivelarlo ad ogni altro uomo.<br>
“In quella stessa ora Gesù esultò di gioia nello Spirito Santo e disse: «Ti rendo lode, o Padre, Signore del cielo e della terra, perché hai nascosto queste cose ai sapienti e ai dotti e le hai rivelate ai piccoli. Sì, o Padre, perché così hai deciso nella tua benevolenza”.<br>
Questa verità è così manifestata dall’Apostolo Giovanni: “Dio nessuno l'ha mai visto: proprio il Figlio unigenito, che è nel seno del Padre, lui lo ha rivelato”.<br>
È verità eterna: Se si priva Cristo Gesù di questa missione a Lui conferita dal Padre, mai nessuno potrà giungere alla conoscenza del vero Dio.<br>
Poiché oggi Cristo Signore è stato privato di questa missione, ci stiamo trasformando tutti in idolatri, cioè in adoratori di un falso Dio. <br>
Sarà questa la fine di ogni cristiano – adoratore di un falso Dio – se non ridona a Cristo la sua missione, che è solo sua e di nessun altro.<br>
Il vero Dio è rivelato solamente dal vero Cristo. Senza la vera fede nel vero Cristo, nessuna confessione di Dio è vera.
</p>

<p>
Leggiamo il testo di Lc 10,21-24<br>
In quella stessa ora Gesù esultò di gioia nello Spirito Santo e disse: «Ti rendo lode, o Padre, Signore del cielo e della terra, perché hai nascosto queste cose ai sapienti e ai dotti e le hai rivelate ai piccoli. Sì, o Padre, perché così hai deciso nella tua benevolenza. <br>
Tutto è stato dato a me dal Padre mio e nessuno sa chi è il Figlio se non il Padre, né chi è il Padre se non il Figlio e colui al quale il Figlio vorrà rivelarlo».<br>
E, rivolto ai discepoli, in disparte, disse: «Beati gli occhi che vedono ciò che voi vedete. <br>
Io vi dico che molti profeti e re hanno voluto vedere ciò che voi guardate, ma non lo videro, e ascoltare ciò che voi ascoltate, ma non lo ascoltarono».<br>
Chi oggi deve confessare con purezza di luce e di santità questa verità è il cristiano. Per lui la luce di Cristo risplende e per lui si oscura.<br>
“Tutto è stato dato a me dal Padre mio e nessuno sa chi è il Figlio se non il Padre, né chi è il Padre se non il Figlio e colui al quale il Figlio vorrà rivelarlo”.<br>
Quello che stiamo vivendo come cristiani è un momento assai difficile. <br>
Il mondo è tutto sotto il potere di fitte tenebre circa la conoscenza del Dio vivo e vero, del solo Dio vivo e vero.<br>
Il cristiano ormai si sta mimetizzando in queste tenebre donando ad essere valore di luce.<br>
Questa mimetizzazione è il frutto di una sua totale perdita della vera fede in Cristo Gesù e di conseguenza perdita della vera fede nello Spirito e nella missione di luce della Chiesa.<br>
Quali sono i frutti immediati di questa trasformazione del cristiano? La consegna del mondo all’idolatria, dalla quale poi scaturisce ogni ingiustizia, ogni immoralità, ogni vizio e ogni trasgressione dei Comandamenti.<br>
A questo punto è bene ricordare, parafrasandola, la profezia di Osea:<br>
“Ascoltate la parola del Signore, o figli d’Israele, perché il Signore è in causa con gli abitanti del paese. Non c’è infatti sincerità né amore, né conoscenza di Dio nel paese.<br>
Si spergiura, si dice il falso, si uccide, si ruba, si commette adulterio, tutto questo dilaga e si versa sangue su sangue.<br>
Per questo è in lutto il paese e chiunque vi abita langue, insieme con gli animali selvatici e con gli uccelli del cielo; persino i pesci del mare periscono.<br>
Ma nessuno accusi, nessuno contesti; contro di te, cristiano, muovo l’accusa. Tu inciampi di giorno e anche i tuoi fratelli con te inciampano di notte. Perisce il mio popolo per mancanza di conoscenza. Poiché tu rifiuti la conoscenza, rifiuterò te come mio discepolo (Os 4,1-6). <br>
Madre Santissima, aiuta ogni discepolo di Gesù perché creda, viva e diffonda sulla terra la purissima verità di Cristo Signore. Amen.
</p>

<span class="backlinks">
</span>

</div>
</div>
</body>
</html>
