<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> Sabato della V settimana di Pasqua.
</p>

<p>
<u>ANTIFONA</u> / Sepolti con Cristo nel Battesimo, con lui siete anche risorti mediante la fede nella potenza di Dio, che lo ha risuscitato dai morti. Alleluia. (Col 2,12)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / Dio onnipotente ed eterno, che nella rigenerazione battesimale ci hai comunicato la tua stessa vita, concedi a coloro che hai reso giusti con la tua grazia, disponendoli alla vita immortale, di giungere da te guidati alla pienezza della gloria. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Vieni in Macedonia e aiutaci!</b> / Dagli Atti degli Apostoli (At 16,1-10) / In quei giorni, Paolo si recò a Derbe e a Listra. Vi era qui un discepolo chiamato Timòteo, figlio di una donna giudea credente e di padre greco: era assai stimato dai fratelli di Listra e di Icònio. Paolo volle che partisse con lui, lo prese e lo fece circoncidere a motivo dei Giudei che si trovavano in quelle regioni: tutti infatti sapevano che suo padre era greco. Percorrendo le città, trasmettevano loro le decisioni prese dagli apostoli e dagli anziani di Gerusalemme, perché le osservassero. Le Chiese intanto andavano fortificandosi nella fede e crescevano di numero ogni giorno. Attraversarono quindi la Frìgia e la regione della Galàzia, poiché lo Spirito Santo aveva impedito loro di proclamare la Parola nella provincia di Asia. Giunti verso la Mìsia, cercavano di passare in Bitìnia, ma lo Spirito di Gesù non lo permise loro; così, lasciata da parte la Mìsia, scesero a Tròade. Durante la notte apparve a Paolo una visione: era un Macèdone che lo supplicava: «Vieni in Macedònia e aiutaci!». Dopo che ebbe questa visione, subito cercammo di partire per la Macedònia, ritenendo che Dio ci avesse chiamati ad annunciare loro il Vangelo. / Parola di Dio.
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Sal 99) <b>Acclamate il Signore, voi tutti della terra.</b> / Acclamate il Signore, voi tutti della terra, servite il Signore nella gioia, presentatevi a lui con esultanza. / Riconoscete che solo il Signore è Dio: egli ci ha fatti e noi siamo suoi, suo popolo e gregge del suo pascolo. / Perché buono è il Signore, il suo amore è per sempre, la sua fedeltà di generazione in generazione.
</p>

<p>
<u>ALLELUIA</u> / Alleluia, Alleluia. / Se siete risorti con Cristo, cercate le cose di lassù, dove è Cristo, seduto alla destra di Dio. (Col 3,1) / Alleluia.
</p>

<p>
<u>VANGELO</u> / <b>Voi non siete del mondo, ma vi ho scelti io dal mondo</b> / Dal Vangelo secondo  Giovanni (Gv 15,18-21) / In quel tempo, disse Gesù ai suoi discepoli: «Se il mondo vi odia, sappiate che prima di voi ha odiato me. Se foste del mondo, il mondo amerebbe ciò che è suo; poiché invece non siete del mondo, ma vi ho scelti io dal mondo, per questo il mondo vi odia. Ricordatevi della parola che io vi ho detto: "Un servo non è più grande del suo padrone". Se hanno perseguitato me, perseguiteranno anche voi; se hanno osservato la mia parola, osserveranno anche la vostra. Ma faranno a voi tutto questo a causa del mio nome, perché non conoscono colui che mi ha mandato». / Parola del Signore.
</p>

<p>
<u>CREDO</u> / <a href="./MM/Credo.mp3"><img src="./MM/audiolh.png"></a> Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Il Signore Gesù ha promesso a coloro che sono suoi discepoli l'odio del mondo a lui ostile. Preghiamo, dicendo: / <b>Ascoltaci, o Signore.</b> / Sostieni con la forza del tuo Spirito gli uomini calpestati nei loro diritti e nella loro dignità: / Apri gli occhi a coloro che combattono la Chiesa e converti il loro cuore: / Suscita nei tuoi discepoli, oppressi dalla persecuzione, risposte di perdono e di amore: / Ravviva in tutti coloro che soffrono la speranza e la pazienza: / Rendi forti i tuoi fratelli di fronte all'odio del mondo: / Abbi pietà di chi, schiacciato dalla cattiveria e dalla violenza, si è tolto la vita: / Rincuora chi, per debolezza, ha tradito: / Metti in guardia la tua Chiesa dalle lodi e dalle blandizie del mondo: / Ricordaci sempre che la nostra sorte non può essere diversa dalla tua, innocente rifiutato e perseguitato: / O Signore, che ci hai detto che il servo non è più grande del suo padrone, concedi a noi, da te eletti e amati come tuoi amici, di discernere ciò che nel mondo è contro la tua volontà da ciò che invece è conforme alla tua Parola. Per Cristo nostro Signore. Amen.
</p>

<p>
<u>OFFERTORIO</u> / Accogli, Padre misericordioso, le offerte di questa famiglia, perché con l’aiuto della tua protezione custodisca i doni ricevuti e raggiunga quelli eterni. Per Cristo nostro Signore. ♦ Accogli, o Padre, con l’offerta del pane e del vino, il rinnovato impegno della nostra vita e trasformaci a immagine del Signore risorto. Egli vive e regna nei secoli dei secoli.
</p>

<p>
<u>PREFAZIO</u> / <b>Cristo Agnello e sacerdote</b> / È veramente cosa buona e giusta, nostro dovere e fonte di salvezza, proclamare sempre la tua gloria, o Signore, e soprattutto esaltarti in questo tempo nel quale Cristo, nostra Pasqua, si è immolato. Offrendo il suo corpo sulla croce, diede compimento ai sacrifici antichi e, donandosi per la nostra redenzione, divenne altare, Agnello e sacerdote. Per questo mistero, nella pienezza della gioia pasquale, l’umanità esulta su tutta la terra e le schiere degli angeli e dei santi cantano senza fine l’inno della tua gloria: <a href="./MM/Sanctus.mp3"><img src="./MM/audiolh.png"></a> Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<img src="./MM/ComunioneSpirituale.jpg">
</p>

<p>
<u>COMMUNIO</u> / «Padre, prego per quelli che crederanno in me, perché tutti siano una cosa sola, e il mondo creda che tu mi hai mandato», dice il Signore. Alleluia. (Gv 17,20-21) ♦ «Se hanno osservato la mia parola, osserveranno anche la vostra», dice il Signore. Alleluia. (Gv 15,20)
</p>

<p>
<u>GRATIAS</u> / Custodisci con instancabile amore, o Padre, il popolo che hai salvato, perché coloro che sono stati redenti dalla passione del tuo Figlio partecipino alla gioia della sua risurrezione. Egli vive e regna nei secoli dei secoli. ♦ O Padre, che ci hai saziati con il sacramento del Corpo e Sangue del tuo Figlio unigenito, nella tua mirabile grazia concedi a noi, illuminati dalla verità del Vangelo, di edificare la Chiesa con la testimonianza della vita. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / San Cromazio di Aquileia (? – 407) vescovo / Omelia 19, 1-3; SC 164 / “Un servo non è più grande del suo padrone” / “Spogliatolo, gli misero addosso un manto scarlatto e, intrecciata una corona di spine, gliela posero sul capo” (Mt 27,28-29). E' come re che Cristo è rivestito di una tunica rossa e in quanto principe dei martiri..., perché risplende del suo sangue sacro come di una stoffa preziosa. In quanto vincitore riceve la corona, poiché è a chi vince che normalmente si attribuisce una corona... Ma si può notare che la tunica rossa è anche simbolo della Chiesa che, stando nel Cristo re, brilla di gloria regale. Di qui il titolo di “stirpe regale” che gli dà Giovanni nell'Apocalisse (1,6)... In effetti, la stoffa scarlatta è una cosa preziosa e regale. Benché sia un prodotto naturale, cambia di qualità quando la si immerge nella tintura e cambia d'aspetto... Senza valore in se stessa, una volta trasformata diventa un prodotto prezioso. E' così anche di noi: senza valore per noi stessi, la grazia ci trasforma e ci dà valore, quando [nel nostro battesimo] siamo stati immersi per tre volte, come la stoffa di porpora, nella 'tinta scarlatta' spirituale, il mistero della Trinità... Possiamo ancora notare che il manto rosso è anche il simbolo della gloria dei martiri, poiché, preso il colore del proprio sangue sparso, ornati del sangue del martirio, essi brillano in Cristo come una preziosa tunica scarlatta. Una volta la Legge prescriveva di offrire stoffe scarlatte per ornare il tabernacolo di Dio (Es 25,4); i martiri, di fatto, sono l'ornamento della Chiesa di Cristo... La corona di spine posta sulla testa del Signore è il simbolo del nostro radunarci, di noi venuti alla fede da tutte le nazioni. Non eravamo che spine, cioè peccatori; ma, una volta giunti a credere in Cristo, siamo diventati una corona di giustizia, perché abbiamo cessato di pungere o ferire il Salvatore e coroniamo la sua testa con la professione della nostra fede... Sì, una volta eravamo spine, ma ... siamo diventati pietre preziose.
</p>

<p>
<u>EVANGELIZO-21</u> / Beato Charles de Foucauld (1858-1916) eremita e missionario nel Sahara § 42, salmo 21 / "Se hanno perseguitato me, perseguiteranno anche voi" (Gv 15,20) / Quando saremo abbandonati da tutti, tentati dal diavolo, che Dio si velerà da noi, si nasconderà a noi, che soffriremo tutti i dolori del corpo e dell'anima, allora ringraziamo Dio , allora "rallegriamoci ed esultiamo di gioia" (Lc 6,23), poiché è allora che camminiamo mano nella mano di Gesù (...) Quando pregheremo giorno e notte, e saremo nell'oscurità, nel dolore, nella sofferenza amara, quando pregheremo per motivi per cui occorre pregare e non saremo esauditi, e il male, il male morale, il peccato continuerà a inondare fuori di noi e in noi, allora ringraziamo Dio, "rallegriamoci ed esultiamo di gioia" (Lc 6,23), poiché è allora che camminiamo mano nella mano di Gesù (...) Quando siamo disprezzati da tutti, l'ultimo degli uomini, quando ci gettano pietre letteralmente e figurativamente, quando gli sconosciuti ci beffeggiano e coloro che ci conoscono ci prendono in giro e ci disdegnano, quando siamo calunniati, disprezzati, allora ringraziamo Dio con tutto il cuore, "rallegriamoci ed esultiamo di gioia" (Lc 6,23), poiché è allora che camminiamo mano nella mano di Gesù (...) Quando  si beffeggeranno di noi, ci lanceranno ingiurie per strada, passando vicino a noi ci renderanno ridicoli e diranno parole beffarde e cattive, allora ringraziamo Dio con riconoscenza e gioia profonda, "rallegriamoci ed esultiamo di gioia" (Lc 6,23), poiché è allora che camminiamo mano nella mano di Gesù (...).
</p>

<p>
<u>DiBruno1</u> / Per questo il mondo vi odia / (At 16,1-1 0; Sal 99; Gv 15,18-21) / Il mondo è governato dal principe del male, da colui che è stato menzognero fin dal principio. Schiavo delle tenebre, odia la luce e fa di tutto per spegnerla, Poiché la luce è portata sulla terra dagli amici di Dio, esso sempre li combatterà fino ad ucciderli. Il libro della Sapienza ci offre una visione chiara della lotta che finirà solo con la Parusia. / Dicono fra loro sragionando: «La nostra vita è breve e triste; non c’è rimedio quando l’uomo muore, e non si conosce nessuno che liberi dal regno dei morti. Siamo nati per caso e dopo saremo come se non fossimo stati: è un fumo il soffio delle nostre narici, il pensiero è una scintilla nel palpito del nostro cuore, spenta la quale, il corpo diventerà cenere e lo spirito svanirà come aria sottile. Il nostro nome cadrà, con il tempo, nell’oblio e nessuno ricorderà le nostre opere. La nostra vita passerà come traccia di nuvola, si dissolverà come nebbia messa in fuga dai raggi del sole e abbattuta dal suo calore. Passaggio di un’ombra è infatti la nostra esistenza e non c’è ritorno quando viene la nostra fine, poiché il sigillo è posto e nessuno torna indietro. Venite dunque e godiamo dei beni presenti, gustiamo delle creature come nel tempo della giovinezza! Saziamoci di vino pregiato e di profumi, non ci sfugga alcun fiore di primavera, coroniamoci di boccioli di rosa prima che avvizziscano; nessuno di noi sia escluso dalle nostre dissolutezze. Lasciamo dappertutto i segni del nostro piacere, perché questo ci spetta, questa è la nostra parte. Spadroneggiamo sul giusto, che è povero, non risparmiamo le vedove, né abbiamo rispetto per la canizie di un vecchio attempato. / La nostra forza sia legge della giustizia, perché la debolezza risulta inutile. Tendiamo insidie al giusto, che per noi è d’incomodo e si oppone alle nostre azioni; ci rimprovera le colpe contro la legge e ci rinfaccia le trasgressioni contro l’educazione ricevuta. Proclama di possedere la conoscenza di Dio e chiama se stesso figlio del Signore. È diventato per noi una condanna dei nostri pensieri; ci è insopportabile solo al vederlo, perché la sua vita non è come quella degli altri, e del tutto diverse sono le sue strade. Siamo stati considerati da lui moneta falsa, e si tiene lontano dalle nostre vie come da cose impure. Proclama beata la sorte finale dei giusti e si vanta di avere Dio per padre. Vediamo se le sue parole sono vere, consideriamo ciò che gli accadrà alla fine. Se infatti il giusto è figlio di Dio, egli verrà in suo aiuto e lo libererà dalle mani dei suoi avversari. Mettiamolo alla prova con violenze e tormenti, per conoscere la sua mitezza e saggiare il suo spirito di sopportazione. Condanniamolo a una morte infamante, perché, secondo le sue parole, il soccorso gli verrà» (Sap 2,1-20). / Le dinamiche dell’odio e della persecuzione senza ragione, prive di qualsiasi motivo, vanno trovate nell’empietà, idolatria, immoralità. Chi si abbandona al peccato esce dall’influsso dello Spirito Santo e cade nella schiavitù del principe del mondo. Esso scatena tutta la sua rabbia contro chi vuole distruggere il suo regno. Il suo fine è solo uno: abbattere, annientare, uccidere i portatori della luce. Non sa però che è proprio in questa distruzione che il regno di Dio si edifica e si rafforza, cresce e produce frutti di vita eterna, a condizione che il portatore della luce consegni al mondo delle tenebre solo il corpo, mai lo spirito, mai l’anima che dovranno essere sempre del Signore. / Se il mondo vi odia, sappiate che prima di voi ha odiato me. Se foste del mondo, il mondo amerebbe ciò che è suo; poiché invece non siete del mondo, ma vi ho scelti io dal mondo, per questo il mondo vi odia. Ricordatevi della parola che io vi ho detto: “Un servo non è più grande del suo padrone”. Se hanno perseguitato me, perseguiteranno anche voi; se hanno osservato la mia parola, osserveranno anche la vostra. Ma faranno a voi tutto questo a causa del mio nome, perché non conoscono colui che mi ha mandato. / Cristo Gesù non solo è un portatore di luce. Lui è la luce vera che viene per illuminare ogni uomo. Contro di Lui Satana ha armato tutto il suo esercito, ponendosi esso stesso al comando di esso. I corpi speciali di questo esercito allora erano scribi, farisei, sadducei, erodiani, capi dei sacerdoti, anziani del popolo. Anche Pilato fu costretto ad essere strumento di morte contro la Luce vera. Gesù, la Luce vera, il Giusto e il Santo, consegnò il suo corpo al principe del mondo e per questo suo sacrificio ottenne per l’umanità intera la redenzione, la salvezza, la vita eterna. Se Cristo Gesù è stato crocifisso, vi potrà essere riguardo o rispetto per i suoi discepoli? / Madre di Dio, Angeli, Santi, dateci la forza di offrire la nostra vita per la salvezza.
</p>

<p>
<u>DiBruno-21</u> / Un servo non è più grande del suo padrone (Gv 15,18-21) / Gesù è il Servo del Padre. È il Servo Sofferente, il Servo che prende su di sé tutte le colpe o il peccato del mondo per espiarlo e ottenerci così la grazia della redenzione e della salvezza. Così il profeta Isaia: “Ecco, il mio servo avrà successo, sarà onorato, esaltato e innalzato grandemente. Come molti si stupirono di lui – tanto era sfigurato per essere d’uomo il suo aspetto e diversa la sua forma da quella dei figli dell’uomo –, così si meraviglieranno di lui molte nazioni; i re davanti a lui si chiuderanno la bocca, poiché vedranno un fatto mai a essi raccontato e comprenderanno ciò che mai avevano udito. Chi avrebbe creduto al nostro annuncio? A chi sarebbe stato manifestato il braccio del Signore? È cresciuto come un virgulto davanti a lui e come una radice in terra arida. Non ha apparenza né bellezza per attirare i nostri sguardi, non splendore per poterci piacere. Disprezzato e reietto dagli uomini, uomo dei dolori che ben conosce il patire, come uno davanti al quale ci si copre la faccia; era disprezzato e non ne avevamo alcuna stima. Eppure egli si è caricato delle nostre sofferenze, si è addossato i nostri dolori; e noi lo giudicavamo castigato, percosso da Dio e umiliato. Egli è stato trafitto per le nostre colpe, schiacciato per le nostre iniquità. Il castigo che ci dà salvezza si è abbattuto su di lui; per le sue piaghe noi siamo stati guariti. Noi tutti eravamo sperduti come un gregge, ognuno di noi seguiva la sua strada; il Signore fece ricadere su di lui l’iniquità di noi tutti. Maltrattato, si lasciò umiliare e non aprì la sua bocca; era come agnello condotto al macello, come pecora muta di fronte ai suoi tosatori, e non aprì la sua bocca. Con oppressione e ingiusta sentenza fu tolto di mezzo; chi si affligge per la sua posterità? Sì, fu eliminato dalla terra dei viventi, per la colpa del mio popolo fu percosso a morte. Gli si diede sepoltura con gli empi, con il ricco fu il suo tumulo, sebbene non avesse commesso violenza né vi fosse inganno nella sua bocca. Ma al Signore è piaciuto prostrarlo con dolori. Quando offrirà se stesso in sacrificio di riparazione, vedrà una discendenza, vivrà a lungo, si compirà per mezzo suo la volontà del Signore. Dopo il suo intimo tormento vedrà la luce e si sazierà della sua conoscenza; il giusto mio servo giustificherà molti, egli si addosserà le loro iniquità. Perciò io gli darò in premio le moltitudini, dei potenti egli farà bottino, perché ha spogliato se stesso fino alla morte ed è stato annoverato fra gli empi, mentre egli portava il peccato di molti e intercedeva per i colpevoli” (Is 52,13-53,12). Gesù è il Servo del Padre per l’espiazione dei peccati. Anche gli Apostoli dovranno lasciarsi fare servi di Cristo per l’espiazione dei peccati. Ci si lascia fare servi, consacrando e offrendo tutta la nostra vita a Gesù Signore perché quanto manca ai suoi patimenti in favore del suo corpo che è la Chiesa avvenga per mezzo nostro. / In quel tempo, disse Gesù ai suoi discepoli: «Se il mondo vi odia, sappiate che prima di voi ha odiato me. Se foste del mondo, il mondo amerebbe ciò che è suo; poiché invece non siete del mondo, ma vi ho scelti io dal mondo, per questo il mondo vi odia. Ricordatevi della parola che io vi ho detto: “Un servo non è più grande del suo padrone”. Se hanno perseguitato me, perseguiteranno anche voi; se hanno osservato la mia parola, osserveranno anche la vostra. Ma faranno a voi tutto questo a causa del mio nome, perché non conoscono colui che mi ha mandato». / Ecco come San Paolo vive il suo essere servo di Cristo Gesù: “Ora io sono lieto nelle sofferenze che sopporto per voi e do compimento a ciò che, dei patimenti di Cristo, manca nella mia carne, a favore del suo corpo che è la Chiesa. Di essa sono diventato ministro, secondo la missione affidatami da Dio verso di voi di portare a compimento la parola di Dio, il mistero nascosto da secoli e da generazioni, ma ora manifestato ai suoi santi. A loro Dio volle far conoscere la gloriosa ricchezza di questo mistero in mezzo alle genti: Cristo in voi, speranza della gloria. È lui infatti che noi annunciamo, ammonendo ogni uomo e istruendo ciascuno con ogni sapienza, per rendere ogni uomo perfetto in Cristo. Per questo mi affatico e lotto, con la forza che viene da lui e che agisce in me con potenza” (Col 1,24-29). Il vero servo offre la tutta vita a Cristo. / Madre della Redenzione, Angeli, Santi, fate che il cristiano sia vero servo di Gesù. 
</p>

<p>
<u>Silvestrini-21</u> / Chi persevera sino alla fine sarà salvato. Gesù ricorda agli apostoli che non potrà mancare loro la persecuzione. Il mondo, come ha odiato Lui, così odierà e combatterà tutti coloro che crederanno nella sua parola. Quindi ci sarà sempre nella vita di un cristiano la persecuzione. Solo perseverando potrà salvare la sua anima: "chi persevera sino alla fine sarà salvato". La perseveranza prende la sua forza dalla grazia di Cristo, dal rimanere in lui, perché voi, tralci, senza di me non potete fare nulla, se non siete inseriti in me, che sono la vite. Chi rimane con Gesù porterà sempre molto frutto. Nella persecuzione per il vangelo si condivide la sorte di Gesù. E l'importanza è di scoprire in una sofferenza il messaggio d'amore portato dal vangelo. Paolo durante i suoi viaggi missionari ha sperimentato questo amore nelle sofferenze sopportate per la Buona novella. Facciamoci forza del suo esempio.
</p>

<p>
<u>LOYOLA1</u> / Nel nome di mio Padre scelgo di avanzare a testa alta, porgendo a chiunque io incontri entrambe le guance. Mi chiedo se vi si poseranno lievi carezze o schiaffi pesanti, ma non smetto di procedere. Sono figlia di un Dio che mai si è risparmiato, che mai ha evitato contatti, che mai ha scelto di non essere coinvolto. Non posso temere nulla: in lui tutto è superato, in lui non c’è dolore che sia orfano di un fine. / Non c’è impedimento possibile al trionfo della vita, nell’amore. L’amore mi dà peso, mi mette al mondo e mi dà la forza di abitarlo senza lasciare che mi trattenga, che mi soffochi, che leghi il mio passo. Mi dà vita. Ma l’odio non mi risparmia: tenta di legarmi i piedi, di legarmi le mani, di negare la vita. Ma nulla può fermare la vita: sono figlia di un Dio che ha vinto la morte. / Chiedo che il mio cuore, nel nome del Signore, accolga e superi ciò che la mia mente fatica a comprendere. / Da lui scelta, da lui inviata cammino con fiducia, non temo nulla: non la profondità vertiginosa dell’amore, non la violenza bruciante dell’odio. Entrambi – amore e odio – mi mettono in soggezione, ma sospinta dalle mani amorevoli del Dio che mi ha messa al mondo imparo a non aver timore di attraversarli. / Se lui è passato, io, nel suo nome, passo.  /In che occasione mi sono sentito odiato? Quando ho tentato di evitare di essere coinvolto in qualcosa, per paura? Cosa mi fa sentire accompagnato dal Signore, nei momenti di difficoltà? / (Verena M.)
</p>

<p>
<u>LOYOLA-21</u> / Questa Parola oggi da un lato potrebbe metterci ansia e inquietarci; ci chiediamo per quale motivo se siamo nel mondo dobbiamo subirci l’odio del mondo stesso. Tuttavia, queste dure parole possono essere grande fonte di consolazione: egli ci assicura che ci ha scelti come suoi figli poiché, anche se viviamo nel mondo, noi cristiani non siamo di questo mondo, dal momento che siamo chiamati a essere cittadini del Cielo; a noi, quindi, tocca vivere da figli salvati e amati e sforzarci di condurre gli altri a questo. Da salvati, con il Risorto possiamo trasformare il mondo per vivere il Regno di Dio già qui sulla Terra. Da salvati, con la sua grazia, non siamo più mossi dal peccato, ma viviamo in Cristo come lui vive in noi. Da salvati, viviamo secondo i principi di una giustizia che non è la nostra, la quale, anche se è impossibile per noi da comprendere in pieno, è la via della luce, della bellezza, della santità. Da salvati, non dobbiamo ritirarci per fuggire dal mondo e rinnegare i fratelli e il creato, ma uscire da tutte le dinamiche egoistiche che troppo spesso la società ci mostra per aprirci a una coraggiosa testimonianza di fede. Da salvati, dobbiamo rifiutare il compromesso di valori oscillanti e chiedere allo Spirito di formarci alle sue virtù. Da salvati, possiamo essere perseguitati, ma con la speranza di risorgere a vita nuova. / In che modo i sacramenti sono per me fonte di grazia per essere luce nel mondo? Riconoscendomi figlio amato e salvato, dove sono chiamato oggi a testimoniare la mia fede? Quando sono in qualche modo perseguitato, come vivo questa condizione da figlio di Dio, amato e salvato? (Marco Ruggiero)
</p>

<p>
<u>LettureBose</u> / Zaccheo e il centurione / Qualcuno dirà che non si deve ricevere l'eucaristia tutti i giorni. Se gliene chiedi il motivo, risponde: "Perché si devono scegliere i giorni in cui l'uomo vive con maggior purezza e dominio di sé per accostarsi a un così grande sacramento in modo degno. Chi, infatti, mangerà indegnamente, mangia e beve la propria condanna (1Cor 11,29)". Un altro invece dirà: "Al contrario, se la ferita del peccato è tanto estesa e così grave la violenza della malattia da dover differire tali medicine, uno deve essere allontanato dall'altare per ordine del vescovo affinché faccia penitenza e deve essere riconciliato dalla stessa autorità. Si riceverebbe indegnamente l'eucaristia se la si ricevesse nel tempo in cui si deve fare penitenza. Nessuno dovrebbe astenersi dall'eucaristia o accostarsi a essa a proprio arbitrio, come più gli aggrada. Se poi i peccati non sono così gravi da meritare la scomunica, nessuno deve separarsi dalla medicina quotidiana del corpo del Signore". Risolve più correttamente la contesa tra i due chi esorta a rimanere innanzitutto nella pace di Cristo; ciascuno poi faccia ciò che crede di dover fare secondo la propria fede. Nessuno dei due infatti oltraggia il corpo e il sangue del Signore, ma fanno a gara per onorare il sacramento che ci dona la salvezza. Nemmeno Zaccheo e il centurione si trovarono in contrasto fra di loro né alcuno di essi si giudicò superiore all'altro, anche se l'uno, pieno di gioia, accolse in casa sua il Signore (Lc 19,6) e l'altro disse: Non son degno che tu entri sotto il mio tetto (Mt 8,8). Tutti e due resero onore al Salvatore in modo diverso e quasi opposto; ambedue erano miserabili a causa dei loro peccati, ambedue ottennero misericordia. Possiamo fare un paragone con quanto accadde al popolo di Israele; come la manna aveva in bocca il sapore che ciascuno voleva, così pure nel cuore di ciascun cristiano quel sacramento con cui è stato vinto il mondo, poiché l'uno, per onorarlo, non osa riceverlo ogni giorno, l'altro, invece, per onorarlo, non osa tralasciarlo alcun giorno. (Agostino di Ippona, Lettere 54,3-4) 
</p>

<p>
<u>FEGF1</u> / «Se hanno perseguitato me, perseguiteranno anche voi» di San Policarpo nel secondo secolo / Perseveriamo senza posa, fratelli miei, nella nostra speranza e nel pegno della nostra giustizia, che è Gesù Cristo... Cerchiamo quindi d’imitare la sua pazienza e, se dovremo soffrire per il suo nome, rendiamogli gloria. Tale infatti è l’esempio che egli ci pose dinanzi nella sua persona, e noi l’abbiamo creduto. Vi scongiuro tutti ad essere obbedienti alla parola della giustizia e a sopportare con tutta quella pazienza che avete ammirato con i vostri occhi non solo nei beati Ignazio, Zosimo e Rufo, ma anche in altri dei vostri, nello stesso Paolo e negli altri apostoli. Persuadetevi che tutti costoro non corsero invano, ma nella fede e nella giustizia, e che ora occupano il posto loro dovuto presso il Signore, con il quale hanno condiviso le sofferenze. Poiché essi non hanno amato questo mondo, ma Colui che è morto per noi e che per noi fu risuscitato da Dio... Dio, Padre del Signore nostro Gesù Cristo, e lo stesso pontefice eterno Gesù Cristo, Figlio di Dio, vi facciano crescere nella fede, nella verità, nella perfetta mansuetudine e senza iracondia, nella pazienza, nella longanimità, nella rassegnazione e nella castità. Il Signore vi conceda d’essere partecipi dell’eredità dei suoi santi e, insieme con voi, lo conceda pure a noi e a tutti coloro che sono sotto il cielo e che crederanno nel Signore nostro Gesù Cristo e nel suo Padre, che lo risuscitò dai morti. Pregate per tutti i santi. Pregate anche per i re, per i magistrati e i principi, per quelli che vi perseguitano e vi odiano e per i nemici della croce, affinché il vostro frutto sia manifesto a tutti, affinché siate perfetti in lui.
</p>

<p>
<u>FEGF2</u> / LA SCUOLA DELL’AMORE, di San Bernardo  nel dodicesimo secolo / Siamo alla scuola di Cristo, nella quale veniamo istruiti con un duplice insegnamento: uno fornito da Cristo stesso come unico e vero Maestro, l’altro dai suoi ministri: questi ci insegnano il timore, lui l’amore. Per questo, quando venne a mancare il vino, comandò ai servi di riempire d’acqua le giare, e ancora oggi, ogni giorno, quando si raffredda la carità, i ministri di Cristo riempiono d’acqua le giare, cioè riversano il timore nella mente degli uomini. E’ giusto che l’acqua significhi il timore, poiché come l’acqua spegne il fuoco così il timore spegne la libidine, e come l’acqua pulisce la sporcizia del corpo, così il timore purifica la sporcizia dell’anima. Riempiamo dunque le giare, cioè le nostre menti, con quest’acqua, perché “chi teme non trascura niente”, ed è davvero pieno perché non vi può cadere negligenza alcuna. Ma siccome l’acqua appesantisce, cioè siccome “il timore contiene il castigo”, bisogna andare da colui che trasforma l’acqua in vino, cioè converte il timore della pena in un timore casto, per sentire direttamente da lui quanto insegna sull’amore. Dice infatti: “Questi è il mio comandamento, che vi amiate l’un l’altro”, come a dire: “Comando molte cose per bocca dei ministri, ma questo è quanto raccomando io in modo speciale”. E altrove dice: “Da questo conosceranno che siete miei discepoli, se vi amerete l’un l’altro”. Per dimostrare dunque che siamo discepoli della verità, amiamoci gli uni gli altri. E in questo amore restiamo vigilanti con una triplice attenzione, poiché “Dio è carità”. A questo amore che è Dio dobbiamo tutta la nostra attenzione, perché nasca, cresca, e si mantenga. Nasce quando nutri il nemico, quando gli dai da bere, perché “facendo così accumuli sul suo capo carboni ardenti”. I carboni ardenti sono le opere di carità, che vengono accumulate sul diavolo, che è il capo di tutti i malvagi, in modo che questo capo scompaia, e nasca in loro come capo Dio, che è carità. L’amore cresce se aiuti qualcuno che si trova nella necessità, se dai un prestito a chi te lo chiede, se apri il tuo cuore a un amico. Si conserva se con le parole e con le azioni vai incontro ai desideri dell’amico, offrendo anche ciò che non sembra strettamente necessario. Si mantiene anche, e cresce, quando offri un volto di bontà, una parola di dolcezza, un gesto radioso. Così l’amore, che si esprime nel volto e con la parola, riceve conferma dal gesto buono e radioso, poiché il far vedere un’azione costituisce la prova d’amore.
</p>

<p>
<u>Luigi Maria Epicoco</u> / La vittoria della Resurrezione / “Se il mondo vi odia, sappiate che prima di voi ha odiato me. Se foste del mondo, il mondo amerebbe ciò che è suo; poiché invece non siete del mondo, ma vi ho scelti io dal mondo, per questo il mondo vi odia”. Una fede che strizza l’occhio al mondo fino ad andarci d’accordo è il campanello d’allarme che dice che nel nostro modo di vivere il Vangelo è entrata la mentalità mondana. Per sua natura la fede è un corpo estraneo per il mondo. Infatti se la cultura contemporanea è tutta costruita sull’individualismo e sull’economia, in nessun modo il Vangelo può scendere a compromessi con una simile mentalità, e per questo automaticamente chi vive diversamente è guardato con sospetto o con disprezzo dalla maggioranza. Ma a nessuno piace sentirsi una voce fuori dal coro e così preferiamo adeguarci alla massa che testimoniare fino in fondo la diversità che ci ha insegnato Cristo. Allo stesso tempo è sempre pericoloso chi gode eccessivamente di questa diversità fino al punto da diventare un fanatico della fede. Sovente è a causa di certi fanatismi che il Vangelo viene rifiutato e frainteso. In realtà dovremmo essere sempre molto umili, perché gli umili sono ostinati in ciò che considerano vero e non usano presunzione nel testimoniarlo. Senza questa umiltà avremo solo due alternative: o essere vigliacchi o diventare fanatici. A noi come antidoto è data la memoria di Gesù stesso: “Ricordatevi della parola che io vi ho detto: “Un servo non è più grande del suo padrone”. Se hanno perseguitato me, perseguiteranno anche voi; se hanno osservato la mia parola, osserveranno anche la vostra. Ma faranno a voi tutto questo a causa del mio nome, perché non conoscono colui che mi ha mandato»”. Dovremmo sempre avere il coraggio di leggere la nostra vita in filigrana con quella di Gesù. In fondo ci chiamiamo cristiani perché siamo chiamati ad essere “altri Cristi”, e per questo nella storia di Gesù troviamo la nostra strada che è strada che non devia dalla Croce, ma conosciamo anche il nostro destino che è la vittoria della Resurrezione.
</p>

<p>
<u>MichaelDavide Semeraro</u> / Il tuo nome è Ricordare, alleluia! / Il Signore Gesù ci parla con una sofferta solennità: «Ricordatevi della parola che io vi ho detto: “Un servo non è più grande del suo padrone”». La conseguenza di ciò è chiara: «Se hanno perseguitato me, perseguiteranno anche voi; se hanno osservato la mia parola, osserveranno anche la vostra» (Gv 15,20). La lettura delle parole che il Signore Gesù rivolge ai suoi discepoli nell’intimità del Cenacolo, e che ogni anno rileggiamo tra Pasqua e Pentecoste, hanno per noi lo stesso valore e la stessa importanza che ebbero per gli apostoli nella loro ricomprensione di ciò che avevano vissuto con Gesù. Di quei gesti – primo fra tutti la lavanda dei piedi – che fanno lo stile del discepolato. Il primo grande lavoro interiore della Chiesa nascente è stato proprio quello di imparare a ricordare le parole e i gesti del Signore per conformavi le proprie parole e i propri gesti, in una continuità d’amore che è l’essenza di ciò che chiamiamo Tradizione. È il Signore stesso a chiedere ancora a ciascuno di noi di non dimenticare, ma di ricordare quella parola che è la regola stessa della discepolanza: «Un servo non è più grande del suo padrone». E questo proprio perché nei suoi abbassamenti, il Signore si è rivelato come il padrone che si mette allo stesso livello del servo, al fine di poter vivere non più in una relazione di sudditanza, ma di autentico amore. Si tratta di arrivare fino in fondo alla sfida del Vangelo! Per questo il Signore non solo non nasconde ai suoi discepoli i rischi del discepolato, ma ne parla in modo chiaro ed esplicito. Per sostenere la fedeltà creativa dei suoi discepoli, il Signore partecipa loro la sua passione d’amore per il Padre, da cui è originata la compassione per l’umanità. Questa compassione si spinge fino a una speranza estrema che certo non giustifica la persecuzione, ma pure ne comprende la ragione più profonda e più vera: «perché non conoscono colui che mi ha mandato» (15,21). Non c’è altra motivazione all’odio se non l’ignoranza dell’amore che, nonostante tutto, non è in grado di spegnere l’amore, la cui fiamma va custodita con una passione e una perseveranza che superi lo zelo delle vergini vestali dell’antica Roma. Il grido e l’implorazione che Paolo sente in sogno si leva ancora oggi da molti angoli della nostra terra e, in particolare, dalle periferie del mondo, ove la sofferenza è più grande e il rischio di disumanizzazione più minaccioso: «Vieni in Macedònia e aiutaci!» (At 16,9). La reazione dell’apostolo Paolo è immediata e generosa, come annota l’autore degli Atti degli Apostoli, che sembra aver condiviso personalmente questo momento importante nel processo di dilatazione della prima evangelizzazione: «Dopo che ebbe avuto questa visione, subito cercammo di partire per la Macedònia, ritenendo che Dio ci avesse chiamati ad annunciare loro il Vangelo» (16,10). Ancora una volta dobbiamo tenere presente che non basta che «durante la notte» appaia «una visione», è necessario essere in grado di ricordarla e di darle il giusto peso, fino a lasciarsi disturbare e riorientare dalle intuizioni del cuore in cui il Signore continuamente ci fa cenno di andare oltre… talora di volgersi altrove senza timore e con una grande passione colma di fiducia che si fa decisione e azione.
</p>

<p>
<u>Roberto Pasolini</u> / Senza illusioni / Dopo aver partecipato ai discepoli la ricchezza dei suoi sentimenti e dei suoi desideri, durante l’ultima cena consumata insieme, il Signore Gesù decide di affrontare anche l’argomento più spinoso. Davanti ai suoi amici spaventati — e fortemente afferrati dalla tentazione — per il cupo scenario che si sta delineando all’orizzonte, il Maestro decide di dichiarare anche le conseguenze di quell’amore che, quando è davvero «grande» (Gv 15,13), non può che rendere gli amanti partecipi dello stesso destino: «Se il mondo vi odia, sappiate che prima di voi ha odiato me [...] Se hanno perseguitato me, perseguiteranno anche voi» (Gv 15,18.20). Dicendo loro queste cose, Gesù strappa dal cuore dei discepoli l’illusione — così insidiosa e fascinosa — che l’intimità con Dio possa essere un modo per evitare le sofferenze della vita, entrando in una sorta di corsia preferenziale verso la pace e la felicità. Del resto, quando ci capita di non sentirci amati, anzi di essere vessati e continuamente ostacolati, è molto facile cadere in un’altra, pericolosa illusione: quella di essere così unici, soli e innocenti nel nostro dolore. Il Signore Gesù, con la sua sobria capacità di consolarci, prova a sottrarci anche da questa ingannevole seduzione di considerarci sempre disperate vittime, immergendo la fatica dei nostri cammini nella luce di una prospettiva altra e alta: «Se hanno osservato la mia parola, osserveranno anche la vostra» (Gv 15,20). Il discorso sull’intimità tra Maestro e discepoli, partecipi del medesimo cammino di gioia e dolore, è stato assimilato piuttosto bene da Paolo, costretto nel suo viaggio apostolico a dover cambiare molte volte la direzione di marcia a causa delle persecuzioni e delle vessazioni suscitate dalla predicazione evangelica. Il racconto di Luca mostra come gli apostoli, nel desiderio di offrire al mondo la testimonianza della Risurrezione, abbiano saputo maturare la capacità di riconoscere, nei cambi di scenario, negli ostacoli e nelle difficoltà, una misteriosa presenza di Dio e della sua imperscrutabile provvidenza: «Attraversarono quindi la Frìgia e la regione della Galàzia, poiché lo Spirito Santo aveva impedito loro di proclamare la Parola nella provincia di Asia» (At 16,6). Quando un discepolo sa riconoscere nei semafori rossi, negli ingorghi, nelle deviazioni obbligate un segno di Dio e non (solo) una scocciatura, coglie uno dei frutti più belli che il mistero pasquale ha fatto maturare nel giardino del mondo. Per quanto le spiegazioni siano, talvolta, così necessarie, chi ha sperimentato la mite forza della Pasqua può anche fare a meno di rincorrere il labirinto delle motivazioni, consapevole che molte persecuzioni possono essere accolte e comprese semplicemente come autentica partecipazione alla vita del vangelo: «Ma faranno a voi tutto questo a causa del mio nome, perché non conoscono colui che mi ha mandato» (Gv 15,21). Le illusioni che il vangelo fa evaporare possono lasciare il posto a una santa e necessaria duttilità nei confronti della complessità e dell’imprevedibilità del reale. Questa povertà interiore si può dilatare fino a tradursi nella capacità di saper rinunciare ai punti di riferimento acquisiti — spesso a prezzo di dure lotte e aspri confronti, anche con noi stessi — quando le situazioni ci chiedono di essere disposti a fare quello che noi sappiamo non essere più necessario. Ma utile per consentire agli altri di maturare, con i loro tempi, l’ingresso nella libertà dei figli di Dio: «Paolo volle che (Timoteo) partisse con lui, lo prese e lo fece circoncidere a motivo dei Giudei che si trovavano in quelle regioni: tutti infatti sapevano che suo padre era greco» (At 16,3).
</p>

<p>
<u>Roberto Pasolini</u> / Le decisioni prese / L’irrobustimento delle prime chiese non avveniva tanto per un potenziamento delle attività apostoliche o per un incremento dei proseliti. A fortificarsi, in modo libero e intelligente, era la grande docilità al continuo evolversi delle situazioni, sapendovi rintracciare i contorni di un disegno di Dio in continua trasformazione a cui era sempre possibile partecipare. Così le decisioni prese non diventavano un assoluto e le strade sbarrate si rivelavano un’occasione per mettere la freccia e svoltare da un’altra parte. Percorrendo le città, trasmettevano loro le decisioni prese dagli apostoli e dagli anziani di Gerusalemme, perché le osservassero. Le Chiese intanto andavano fortificandosi nella fede e crescevano di numero ogni giorno. Attraversarono quindi la Frìgia e la regione della Galazia, poiché lo Spirito Santo aveva impedito loro di proclamare la Parola nella provincia di Asia. Giunti verso la Mìsia, cercavano di passare in Bitìnia, ma lo Spirito di Gesù non lo permise loro; così, lasciata da parte la Mìsia, scesero a Tròade (At 16,4-8) Li aveva preparati a questa capacità di lasciarsi reindirizzare la parola di Gesù circa l’odio e la persecuzione del mondo. Forse dovremmo riconciliarci con questo necessario attrito di cui il vangelo ha bisogno per essere prima da noi incarnato, e poi ad altri trasmesso. Se il mondo vi odia, sappiate che prima di voi ha odiato me (Gv 15,18) Ricordiamolo sempre: apparteniamo a un meraviglioso Padrone di cui siamo servi, ma soprattutto amici, perché ne possiamo incarnare il desiderio. Ricordatevi della parola che io vi ho detto: "Un servo non è più grande del suo padrone". Se hanno perseguitato me, perseguiteranno anche voi; se hanno osservato la mia parola, osserveranno anche la vostra (Gv 15,20)
</p>

<p>
<u>HomilyVoice-21</u> / PRIMA LETTURA Durante la notte apparve a Paolo una visione: era un Macèdone che lo supplicava: «Vieni in Macedonia e aiutaci!». Dopo che ebbe questa visione, subito cercammo di partire per la Macedonia, ritenendo che Dio ci avesse chiamati ad annunciare loro il Vangelo. Volendo offrire una immagine che possa racchiudere tutta la vita di Paolo, nessuna è più adatta dell’immagine di una piuma sospinta dalle ali del vento. Possiamo dire di Lui ciò che nel Vangelo secondo Giovanni Gesù dice di quanti nascono da acqua e da Spirito Santo: «In verità, in verità io ti dico, se uno non nasce da acqua e Spirito, non può entrare nel regno di Dio. Quello che è nato dalla carne è carne, e quello che è nato dallo Spirito è spirito. Non meravigliarti se ti ho detto: dovete nascere dall’alto. Il vento soffia dove vuole e ne senti la voce, ma non sai da dove viene né dove va: così è chiunque è nato dallo Spirito» (Gv 3,7-8). Ecco come questa verità è da lui annunciata negli Atti degli Apostoli: «Voi sapete come mi sono comportato con voi per tutto questo tempo, fin dal primo giorno in cui arrivai in Asia: ho servito il Signore con tutta umiltà, tra le lacrime e le prove che mi hanno procurato le insidie dei Giudei; non mi sono mai tirato indietro da ciò che poteva essere utile, al fine di predicare a voi e di istruirvi, in pubblico e nelle case, testimoniando a Giudei e Greci la conversione a Dio e la fede nel Signore nostro Gesù. Ed ecco, dunque, costretto dallo Spirito, io vado a Gerusalemme, senza sapere ciò che là mi accadrà. So soltanto che lo Spirito Santo, di città in città, mi attesta che mi attendono catene e tribolazioni. Non ritengo in nessun modo preziosa la mia vita, purché conduca a termine la mia corsa e il servizio che mi fu affidato dal Signore Gesù, di dare testimonianza al vangelo della grazia di Dio (At 20,18-24). Paolo è là dove lo Spirito Santo vuole che lui sia. Questo non significa che Paolo non programmi i suoi viaggi. Significa invece che in ogni momento lo Spirito Santo può venire e orientarlo altrove e lui si lascia condurre con la più grande docilità. L’obbedienza dell’Apostolo allo Spirito del Signore è sempre immediata, sia quando essa è diretta sia quando è mediata. Ecco ancora la confessione che l’Apostolo fa ai Romani: “Appunto per questo fui impedito più volte di venire da voi. Ora però, non trovando più un campo d’azione in queste regioni e avendo già da parecchi anni un vivo desiderio di venire da voi, spero di vedervi, di passaggio, quando andrò in Spagna, e di essere da voi aiutato a recarmi in quella regione, dopo avere goduto un poco della vostra presenza. Per il momento vado a Gerusalemme, a rendere un servizio ai santi di quella comunità; la Macedonia e l’Acaia infatti hanno voluto realizzare una forma di comunione con i poveri tra i santi che sono a Gerusalemme. L’hanno voluto perché sono ad essi debitori: infatti le genti, avendo partecipato ai loro beni spirituali, sono in debito di rendere loro un servizio sacro anche nelle loro necessità materiali. Quando avrò fatto questo e avrò consegnato sotto garanzia quello che è stato raccolto, partirò per la Spagna passando da voi. So che, giungendo presso di voi, ci verrò con la pienezza della benedizione di Cristo. Perciò, fratelli, per il Signore nostro Gesù Cristo e l’amore dello Spirito, vi raccomando: lottate con me nelle preghiere che rivolgete a Dio, perché io sia liberato dagli infedeli della Giudea e il mio servizio a Gerusalemme sia bene accetto ai santi. Così, se Dio lo vuole, verrò da voi pieno di gioia per riposarmi in mezzo a voi. Il Dio della pace sia con tutti voi. Amen (Rm 15,22-33). Nella notte Paolo vede in visione un Macedone che lo invita a passare in Macedonia per aiutarli. L’Apostolo ritiene che quella fosse la volontà di Dio e subito inverte il viaggio. Abbandona l’idea di recarsi in Bitinia e si dispone per raggiungere la Macedonia. Lascia l’Asia per l’Europa. LEGGIAMO At 16,1-10 Paolo si recò anche a Derbe e a Listra. Vi era qui un discepolo chiamato Timòteo, figlio di una donna giudea credente e di padre greco: era assai stimato dai fratelli di Listra e di Icònio. Paolo volle che partisse con lui, lo prese e lo fece circoncidere a motivo dei Giudei che si trovavano in quelle regioni: tutti infatti sapevano che suo padre era greco. Percorrendo le città, trasmettevano loro le decisioni prese dagli apostoli e dagli anziani di Gerusalemme, perché le osservassero. Le Chiese intanto andavano fortificandosi nella fede e crescevano di numero ogni giorno. Attraversarono quindi la Frìgia e la regione della Galazia, poiché lo Spirito Santo aveva impedito loro di proclamare la Parola nella provincia di Asia. Giunti verso la Mìsia, cercavano di passare in Bitìnia, ma lo Spirito di Gesù non lo permise loro; così, lasciata da parte la Mìsia, scesero a Tròade. Durante la notte apparve a Paolo una visione: era un Macèdone che lo supplicava: «Vieni in Macedonia e aiutaci!». Dopo che ebbe questa visione, subito cercammo di partire per la Macedonia, ritenendo che Dio ci avesse chiamati ad annunciare loro il Vangelo. Gli uomini di Dio, essendo colmati di Spirito Santo, sempre sanno riconoscere quando è lo Spirito del Signore che parla loro attraverso la storia e subito si pongono a sua piena e immediata obbedienza. Quando invece non si è colmati di Spirito Santo, anche se lo Spirito del Signore ci parla attraverso la storia, noi nulla comprendiamo. Senza lo Spirito del Signore in noi, siamo ciechi, sordi, muti. Non vediamo il Signore, non lo ascoltiamo, non gli rispondiamo. Del resto come si fa a rispondere al Signore se non lo vediamo e neanche lo ascoltiamo? Quando si è chiusi nei nostri pensieri succede ciò che è accaduto al Giobbe. Il Signore gli stava parlando attraverso la sua sofferenza e lui nulla comprendeva. Così gli parla Eliu: Dio può parlare in un modo o in un altro, ma non vi si presta attenzione. Nel sogno, nella visione notturna, quando cade il torpore sugli uomini, nel sonno sul giaciglio, allora apre l’orecchio degli uomini e per la loro correzione li spaventa, per distogliere l’uomo dal suo operato e tenerlo lontano dall’orgoglio, per preservare la sua anima dalla fossa e la sua vita dal canale infernale. Talvolta egli lo corregge con dolori nel suo letto e con la tortura continua delle ossa. Il pane gli provoca nausea, gli ripugnano anche i cibi più squisiti, dimagrisce a vista d’occhio e le ossa, che prima non si vedevano, spuntano fuori, la sua anima si avvicina alla fossa e la sua vita a coloro che infliggono la morte (Gb 33,14-22). La storia è la grande universale Parola di Dio. Chi comprende questa Parola del Signore? Chi è colmato di Spirito Santo. Chi è privo dello Spirito Santo nel suo cuore, vede ma è come se non vedesse, ascolta ma è come se nulla ascoltasse. Qual è l’obbligo per chi è colmato di Spirito Santo? Farsi lui presso ogni suo fratello esegeta ed ermeneuta della Parola del Signore, spiegandola perché tutti la possano accogliere al fine di essere salvati. Quando la storia personale e anche universale viene letta male, male anche verrà spiegata, male annunciata, male insegnata. È segno che siamo assai poveri di Spirito Santo. Un uomo di Dio che legge male la storia è la rovina di tutti i suoi fratelli. Quanti si fidano di lui andranno in rovina a causa della povertà in lui di Spirito Santo e luce soprannaturale. Se oggi il mondo si sta immergendo sempre di più nelle tenebre, la responsabilità è degli uomini di Dio che sono carenti di Spirito Santo. LETTURA DEL VANGELO “Un servo non è più grande del suo padrone”. Se hanno perseguitato me, perseguiteranno anche voi; se hanno osservato la mia parola, osserveranno anche la vostra. Ma faranno a voi tutto questo a causa del mio nome, perché non conoscono colui che mi ha mandato. Gesù mai ha ingannato i suoi Apostoli con false promesse. Sempre Lui ha parlato loro dal mistero della sua passione e morte per crocifissione. Sempre ha detto parole di verità sul loro futuro. Ecco cosa dice loro nel Vangelo secondo Matteo, prima di inviarli in missione presso i figli d’Israele: “Ecco: io vi mando come pecore in mezzo a lupi; siate dunque prudenti come i serpenti e semplici come le colombe. Guardatevi dagli uomini, perché vi consegneranno ai tribunali e vi flagelleranno nelle loro sinagoghe; e sarete condotti davanti a governatori e re per causa mia, per dare testimonianza a loro e ai pagani. Ma, quando vi consegneranno, non preoccupatevi di come o di che cosa direte, perché vi sarà dato in quell’ora ciò che dovrete dire: infatti non siete voi a parlare, ma è lo Spirito del Padre vostro che parla in voi. Il fratello farà morire il fratello e il padre il figlio, e i figli si alzeranno ad accusare i genitori e li uccideranno. Sarete odiati da tutti a causa del mio nome. Ma chi avrà perseverato fino alla fine sarà salvato. Un discepolo non è più grande del maestro, né un servo è più grande del suo signore; e sufficiente per il discepolo diventare come il suo maestro e per il servo come il suo signore. Se hanno chiamato Beelzebùl il padrone di casa, quanto più quelli della sua famiglia!” (Mt 10,16-25). Se Gesù è stato chiamato Beelzebùl, può un suo discepolo aspettarsi altro se non essere anche lui chiamato Beelzebùl? Se le sue opere venivano attribuite al potere di Satana che agiva in Lui, anche le opere dei suoi fedeli discepoli saranno attribuite al potere di Satana che agisce in loro. Questa è menzogna. È inganno di Satana sulla bocca dei suoi figli. Ecco come risponde Gesù a quanti lo accusano di essere a servizio si Satana: “Ogni regno diviso in se stesso cade in rovina e nessuna città o famiglia divisa in se stessa potrà restare in piedi. Ora, se Satana scaccia Satana, è diviso in se stesso; come dunque il suo regno potrà restare in piedi? E se io scaccio i demòni per mezzo di Beelzebùl, i vostri figli per mezzo di chi li scacciano? Per questo saranno loro i vostri giudici. Ma, se io scaccio i demòni per mezzo dello Spirito di Dio, allora è giunto a voi il regno di Dio. Come può uno entrare nella casa di un uomo forte e rapire i suoi beni, se prima non lo lega? Soltanto allora potrà saccheggiargli la casa” (Mt 12,25-30). I figli delle tenebre sempre accuseranno i figli della luce di operare con il potere di Satana. Anzi vi è molto di più: “Vi scacceranno dalle sinagoghe; anzi, viene l’ora in cui chiunque vi ucciderà crederà di rendere culto a Dio. E faranno ciò, perché non hanno conosciuto né il Padre né me (Gv 16,2-3). La lotta delle tenebre contro i figli della luce è aspra e violenta. Sempre dobbiamo ricordarci dell’insegnamento dell’Apostolo Paolo: “Per il resto, rafforzatevi nel Signore e nel vigore della sua potenza. Indossate l’armatura di Dio per poter resistere alle insidie del diavolo. La nostra battaglia infatti non è contro la carne e il sangue, ma contro i Principati e le Potenze, contro i dominatori di questo mondo tenebroso, contro gli spiriti del male che abitano nelle regioni celesti. Prendete dunque l’armatura di Dio, perché possiate resistere nel giorno cattivo e restare saldi dopo aver superato tutte le prove. State saldi, dunque: attorno ai fianchi, la verità; indosso, la corazza della giustizia; i piedi, calzati e pronti a propagare il vangelo della pace. Afferrate sempre lo scudo della fede, con il quale potrete spegnere tutte le frecce infuocate del Maligno; prendete anche l’elmo della salvezza e la spada dello Spirito, che è la parola di Dio. In ogni occasione, pregate con ogni sorta di preghiere e di suppliche nello Spirito, e a questo scopo vegliate con ogni perseveranza e supplica per tutti i santi” (Ef 6,10-20). LEGGIAMO IL TESTO DI Gv 15,18-21 Se il mondo vi odia, sappiate che prima di voi ha odiato me. Se foste del mondo, il mondo amerebbe ciò che è suo; poiché invece non siete del mondo, ma vi ho scelti io dal mondo, per questo il mondo vi odia. Ricordatevi della parola che io vi ho detto: “Un servo non è più grande del suo padrone”. Se hanno perseguitato me, perseguiteranno anche voi; se hanno osservato la mia parola, osserveranno anche la vostra. Ma faranno a voi tutto questo a causa del mio nome, perché non conoscono colui che mi ha mandato. Quanto l’Apostolo Giovanni vede e narra nel Libro dell’Apocalisse è veramente terrificante. Il potere delle tenebre solo l’Agnello di Dio lo può sconfiggere. Gli uomini anziché lottare contro la bestia, divengono quasi tutti adoratori di essa. La vittoria finale sarà dell’Agnello. Ma questo non significa che gli uomini si convertano. Anzi mentre infuria la battaglia essi ancora di più perseverano nell’adorazione della bestia. E udii dal tempio una voce potente che diceva ai sette angeli: «Andate e versate sulla terra le sette coppe dell’ira di Dio». Partì il primo angelo e versò la sua coppa sopra la terra; e si formò una piaga cattiva e maligna sugli uomini che recavano il marchio della bestia e si prostravano davanti alla sua statua. Il secondo angelo versò la sua coppa nel mare; e si formò del sangue come quello di un morto e morì ogni essere vivente che si trovava nel mare. Il terzo angelo versò la sua coppa nei fiumi e nelle sorgenti delle acque, e diventarono sangue. Allora udii l’angelo delle acque che diceva: «Sei giusto, tu che sei e che eri, tu, il Santo, perché così hai giudicato. Essi hanno versato il sangue di santi e di profeti; tu hai dato loro sangue da bere: ne sono degni!». E dall’altare udii una voce che diceva: «Sì, Signore Dio onnipotente, veri e giusti sono i tuoi giudizi!». Il quarto angelo versò la sua coppa sul sole e gli fu concesso di bruciare gli uomini con il fuoco. E gli uomini bruciarono per il terribile calore e bestemmiarono il nome di Dio che ha in suo potere tali flagelli, invece di pentirsi per rendergli gloria. Il quinto angelo versò la sua coppa sul trono della bestia; e il suo regno fu avvolto dalle tenebre. Gli uomini si mordevano la lingua per il dolore e bestemmiarono il Dio del cielo a causa dei loro dolori e delle loro piaghe, invece di pentirsi delle loro azioni. Il sesto angelo versò la sua coppa sopra il grande fiume Eufrate e le sue acque furono prosciugate per preparare il passaggio ai re dell’oriente. Poi dalla bocca del drago e dalla bocca della bestia e dalla bocca del falso profeta vidi uscire tre spiriti impuri, simili a rane: sono infatti spiriti di demòni che operano prodigi e vanno a radunare i re di tutta la terra per la guerra del grande giorno di Dio, l’Onnipotente. Ecco, io vengo come un ladro. Beato chi è vigilante e custodisce le sue vesti per non andare nudo e lasciar vedere le sue vergogne. E i tre spiriti radunarono i re nel luogo che in ebraico si chiama Armaghedòn. Il settimo angelo versò la sua coppa nell’aria; e dal tempio, dalla parte del trono, uscì una voce potente che diceva: «È cosa fatta!». Ne seguirono folgori, voci e tuoni e un grande terremoto, di cui non vi era mai stato l’uguale da quando gli uomini vivono sulla terra. La grande città si squarciò in tre parti e crollarono le città delle nazioni. Dio si ricordò di Babilonia la grande, per darle da bere la coppa di vino della sua ira ardente. Ogni isola scomparve e i monti si dileguarono. Enormi chicchi di grandine, pesanti come talenti, caddero dal cielo sopra gli uomini, e gli uomini bestemmiarono Dio a causa del flagello della grandine, poiché davvero era un grande flagello (Ap 16,1-21). Le potenze delle tenebre sono oltremodo forti. Al cristiano è dato un solo potere: resistere nella fede fino allo spargimento del suo sangue. Solo l’Agnello Immolato che è il Vivente porrà fine alla lotta delle tenebre contro i figli della luce. Quando questo avverrà, solo l’Agnello lo sa. Ad ogni discepolo di Gesù è chiesto di perseverare nella sua fedeltà a Cristo Signore fino alla morte e anche per lui ad una morte di croce. La vita del cristiano è di Cristo Signore. Lui se ne servirà come a Lui piacerà. Regina dei Martiri, vieni in nostro soccorso. Donaci la forza di perseverare sino alla fine, anche se questa perseveranza costa lo spargimento del nostro sangue. Fa’ che seguiamo Gesù con perseveranza eterna. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
