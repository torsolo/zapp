<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> Memoria San Filippo Neri. (Firenze 1515 – Roma 26 maggio 1595), sacerdote (1551), fondò l’Oratorio che da lui ebbe il nome. Unì all’esperienza mistica, che ebbe le sue più alte espressioni specialmente nella celebrazione della Messa, una straordinaria capacità di contatto umano e popolare. Fu promotore di forme nuove di arte e di cultura. Catechista e guida spirituale di straordinario talento, diffondeva intorno a sé un senso di letizia che scaturiva dalla sua unione con Dio e dal suo buon umore.
</p>

<p>
<u>ANTIFONA</u> / L’amore di Dio è stato riversato nei nostri cuori per mezzo dello Spirito che abita in noi. (Rm 5,5)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / O Dio, che sempre esalti i tuoi servi fedeli con la gloria della santità, infondi in noi il tuo santo Spirito, che infiammò mirabilmente il cuore di san Filippo [Neri]. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Riconoscano le genti che non c'è Dio fuori di te</b> / Dal libro del Siràcide (Sir 36,1-2a.5-6.13-19) / Abbi pietà di noi, Signore, Dio dell'universo, e guarda, mostraci la luce della tua misericordia, infondi il tuo timore su tutte le nazioni. Ti riconoscano, come anche noi abbiamo riconosciuto che non c'è Dio al di fuori di te, o Signore. Rinnova i segni e ripeti i prodigi. Raduna tutte le tribù di Giacobbe, rendi loro l'eredità come era al principio. Abbi pietà, Signore, del popolo chiamato con il tuo nome, d'Israele che hai reso simile a un primogenito. Abbi pietà della tua città santa, di Gerusalemme, luogo del tuo riposo. Riempi Sion della celebrazione delle tue imprese e il tuo popolo della tua gloria. Rendi testimonianza alle creature che sono tue fin dal principio, risveglia le profezie fatte nel tuo nome. Ricompensa coloro che perseverano in te, i tuoi profeti siano trovati degni di fede. Ascolta, Signore, la preghiera dei tuoi servi, secondo la benevolenza che hai verso il tuo popolo, e guidaci sulla via della giustizia, e riconoscano tutti quelli che abitano sulla terra che tu sei il Signore, il Dio dei secoli. / Parola di Dio.
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Sal 78) <b>Mostraci, Signore, la tua misericordia</b> / Non imputare a noi le colpe dei nostri antenati: presto ci venga incontro la tua misericordia, perché siamo così poveri! R. / Aiutaci, o Dio, nostra salvezza, per la gloria del tuo nome; liberaci e perdona i nostri peccati a motivo del tuo nome. R. / Giunga fino a te il gemito dei prigionieri; con la grandezza del tuo braccio salva i condannati a morte. R. / E noi, tuo popolo e gregge del tuo pascolo, ti renderemo grazie per sempre; di generazione in generazione narreremo la tua lode. R.
</p>

<p>
<u>ACCLAMATIO</u> / Alleluia, alleluia / Il Figlio dell'uomo è venuto per servire e dare la propria vita in riscatto per molti. (Mc 10,45) / Alleluia.
</p>

<p>
<u>VANGELO</u> / <b>Ecco, noi saliamo a Gerusalemme e il Figlio dell'uomo sarà consegnato</b> / Da Vangelo secondo Marco (Mc 10,32-45) / In quel tempo, mentre erano sulla strada per salire a Gerusalemme, Gesù camminava davanti ai discepoli ed essi erano sgomenti; coloro che lo seguivano erano impauriti. Presi di nuovo in disparte i Dodici, si mise a dire loro quello che stava per accadergli: «Ecco, noi saliamo a Gerusalemme e il Figlio dell'uomo sarà consegnato ai capi dei sacerdoti e agli scribi; lo condanneranno a morte e lo consegneranno ai pagani, lo derideranno, gli sputeranno addosso, lo flagelleranno e lo uccideranno, e dopo tre giorni risorgerà». Gli si avvicinarono Giacomo e Giovanni, i figli di Zebedèo, dicendogli: «Maestro, vogliamo che tu faccia per noi quello che ti chiederemo». Egli disse loro: «Che cosa volete che io faccia per voi?». Gli risposero: «Concedici di sedere, nella tua gloria, uno alla tua destra e uno alla tua sinistra». Gesù disse loro: «Voi non sapete quello che chiedete. Potete bere il calice che io bevo, o essere battezzati nel battesimo in cui io sono battezzato?». Gli risposero: «Lo possiamo». E Gesù disse loro: «Il calice che io bevo, anche voi lo berrete, e nel battesimo in cui io sono battezzato anche voi sarete battezzati. Ma sedere alla mia destra o alla mia sinistra non sta a me concederlo; è per coloro per i quali è stato preparato». Gli altri dieci, avendo sentito, cominciarono a indignarsi con Giacomo e Giovanni. Allora Gesù li chiamò a sé e disse loro: «Voi sapete che coloro i quali sono considerati i governanti delle nazioni dominano su di esse e i loro capi le opprimono. Tra voi però non è così; ma chi vuole diventare grande tra voi sarà vostro servitore, e chi vuole essere il primo tra voi sarà schiavo di tutti. Anche il Figlio dell'uomo infatti non è venuto per farsi servire, ma per servire e dare la propria vita in riscatto per molti». / Parola del Signore.
</p>

<p>
<u>CREDO</u> / <a href="./MM/Credo.mp3"><img src="./MM/audiolh.png"></a> Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / La fede nel Cristo morto e risorto illumina il nostro cammino e ci dispone all'amore fraterno. Per questo diciamo al Padre: <b>Signore, insegnaci ad amare.</b> / Signore, sciogli le paure della tua Chiesa, perché professi con coraggio le tue beatitudini dell'umiltà e del servizio. Ti preghiamo: / Signore, sbriciola i baluardi dell’orgoglio e della supremazia, perché tra i popoli rifioriscano simpatia e fraternità. Ti preghiamo: / Signore, slega l'umanità dai lacci dell'ambizione e dall'ingordigia dei sensi, perché riscopra la bellezza della semplicità della vita. Ti preghiamo: / Signore, purifica il cuore di chi esercita il ministero dell'autorità, perché promuova il bene comune. Ti preghiamo: / Signore, aiuta questa nostra comunità, perché dall'eucaristia del cristo morto e risorto impari a donarsi totalmente e gratuitamente agli altri. Ti preghiamo: / Perché i cristiani rinuncino ad ogni privilegio. / Per chi, in silenzio, vive accanto ai sofferenti. / Padre, ti invochiamo con fiducia perché hai promesso di sciogliere la durezza del nostro cuore. Con la potenza dello Spirito, rendici abili al servizio fraterno e fedeli alla parola di Gesù Cristo, servo e salvatore di tutti. Egli è Dio e regna con te nella gloria, per i secoli dei secoli. Amen.
</p>

<p>
<u>OFFERTORIO</u> / Accogli questo sacrificio di lode, o Signore, e fa’ che sull’esempio di san Filippo siamo sempre lieti di donare la vita a gloria del tuo nome e a servizio dei fratelli. Per Cristo nostro Signore.
</p>

<p>
<img src="./MM/ComunioneSpirituale.jpg">
</p>

<p>
<u>COMMUNIO</u> / Come il Padre ha amato me, anche io ho amato voi. Rimanete nel mio amore. (Gv 15,9)
</p>

<p>
<u>GRATIAS</u> / O Signore, che ci hai fatto gustare il pane del cielo, fa’ che a imitazione di san Filippo desideriamo sempre questo cibo che ci dona la vera vita. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / Sant'Alfonso Maria de' Liguori, (1696-1787), vescovo e dottore della Chiesa / 6° discorso per la Novena di Natale / “Il Figlio dell'uomo è venuto per dare la propria vita” / Il Signore eterno ha voluto presentarsi a noi prima come un bambinello in una stalla, poi come un semplice operaio in una falegnameria, più tardi come un criminale che muore su un patibolo, infine come pane su un altare. Diversi aspetti, voluti da Gesù per un solo scopo: mostrare l'amore che ha per noi. Oh Signore, cosa puoi inventare d'altro per farti amare da noi? Proclama il profeta Isaia: “Lodate il Signore; manifestate tra i popoli le sue meraviglie” (Is 12,4). Anime riscattate, fate conoscere ovunque le opere d'amore di questo Dio pieno d'amore. Le ha pensate e realizzate per farsi amare da tutti, lui che, dopo averli colmati di benefici, si è donato lui stesso, e in molti modi! "Sei malato o ferito, vuoi guarire? Gesù è medico: ti guarisce col suo sangue. Sei bruciante di febbre? E' la sorgente rinfrescante. Sei tormentato da passioni e turbamenti di questo mondo? E' la sorgente delle consolazioni spirituali e del vero conforto. Hai paura della morte? Lui è la vita. Aspiri al cielo? Lui è la via (Gv 14,6)”: così dice Sant'Ambrogio. Gesù Cristo non si è solo donato a tutti gli uomini in generale; vuole donarsi ad ognuno in particolare. Ecco perché San Paolo dice: “Mi ha amato e ha dato se stesso per me” (Gal 2,20). E San Giovanni Crisostomo afferma che “Dio ama ognuno quanto tutta l'umanità”. Di conseguenza, mio caro fratello, se tu fossi stato l'unico al mondo, il divino Redentore sarebbe venuto, avrebbe dato il suo sangue e la sua vita solo per te.
</p>

<p>
<u>EVANGELIZO-21</u> / Sant'Alfonso Maria de' Liguori (1696-1787), vescovo e dottore della Chiesa / Opere, t.14 / «Dare la propria vita in riscatto per molti» / Un Dio che serve, che spazza la casa, che si dedica a lavori penosi – quanto uno solo di questi pensieri dovrebbe colmarci di amore! Quando il Salvatore ha cominciato a predicare il suo Vangelo, si è fatto «il servo di tutti», dichiarando lui stesso che «non era venuto per essere servito, ma per servire». È come se avesse detto che voleva essere il servitore di tutti gli uomini. E, al termine della sua vita, non si è contentato, dice san Bernardo, «di aver preso la condizione di servo per mettersi al servizio degli uomini; ha voluto prendere la forma del servo indegno, per lasciarsi colpire, e subire la pena che era dovuta a noi, a causa dei nostri peccati». Ecco che il Signore, obbediente servo di tutti, si sottomette alla sentenza di Pilato, per quanto ingiusta sia, e si consegna ai suoi carnefici... Così, Dio ci ha tanto amato, da voler obbedire come schiavo, per amore nostro, fino a morire e a morire di una morte dolorosa e infame, il supplizio della croce (Fil 2,8). Ora, in tutto questo, obbediva non in quanto Dio, ma in quanto uomo, che aveva assunto la condizione di schiavo. Un certo santo si è consegnato come schiavo per riscattare un povero, e si è attirato l'ammirazione del mondo per questo atto eroico di carità. Ma cos'è questa carità in confronto a quella del Redentore? Essendo Dio e volendo riscattarci dalla schiavitù del diavolo e della morte che avevamo meritata, si fa lui stesso schiavo, si lascia legare e inchiodare sulla croce. «Perché il servo diventasse maestro, dice san Agostino, Dio ha voluto farsi servo».
</p>

<p>
<u>DiBruno1</u> / IL FIGLIO DELL’UOMO SARÀ CONSEGNATO (1Pt 1,18-25; Sal 147; Mc 10,32-45) / Gesù cosa lo attende a Gerusalemme: la cattura, il sinedrio, la condanna a morte, la consegna da parte del suo popolo ai pagani, la sua crocifissione e morte. Dopo tre giorni tutta questa grande sofferenza produrrà il frutto della sua gloriosa risurrezione. La croce è per Gesù la sola scala possibile per giungere fino al Padre, perché si compia per Lui la profezia di Daniele. È Lui infatti il Figlio dell’uomo della visione. Io continuavo a guardare, quand’ecco furono collocati troni e un vegliardo si assise. La sua veste era candida come la neve e i capelli del suo capo erano candidi come la lana; il suo trono era come vampe di fuoco con le ruote come fuoco ardente. Un fiume di fuoco scorreva e usciva dinanzi a lui, mille migliaia lo servivano e diecimila miriadi lo assistevano. La corte sedette e i libri furono aperti. Guardando ancora nelle visioni notturne, ecco venire con le nubi del cielo uno simile a un figlio d’uomo; giunse fino al vegliardo e fu presentato a lui. Gli furono dati potere, gloria e regno; tutti i popoli, nazioni e lingue lo servivano: il suo potere è un potere eterno, che non finirà mai, e il suo regno non sarà mai distrutto (Dn 7,9-10.13-14). Poi vidi, in mezzo al trono, circondato dai quattro esseri viventi e dagli anziani, un Agnello, in piedi, come immolato; aveva sette corna e sette occhi, i quali sono i sette spiriti di Dio mandati su tutta la terra. Giunse e prese il libro dalla destra di Colui che sedeva sul trono. E quando l’ebbe preso, i quattro esseri viventi e i ventiquattro anziani si prostrarono davanti all’Agnello, avendo ciascuno una cetra e coppe d’oro colme di profumi, che sono le preghiere dei santi, e cantavano un canto nuovo: «Tu sei degno di prendere il libro e di aprirne i sigilli, perché sei stato immolato e hai riscattato per Dio, con il tuo sangue, uomini di ogni tribù, lingua, popolo e nazione, e hai fatto di loro, per il nostro Dio, un regno e sacerdoti, e regneranno sopra la terra». E vidi, e udii voci di molti angeli attorno al trono e agli esseri viventi e agli anziani. Il loro numero era miriadi di miriadi e migliaia di migliaia e dicevano a gran voce: «L’Agnello, che è stato immolato, è degno di ricevere potenza e ricchezza, sapienza e forza, onore, gloria e benedizione». Tutte le creature nel cielo e sulla terra, sotto terra e nel mare, e tutti gli esseri che vi si trovavano, udii che dicevano: «A Colui che siede sul trono e all’Agnello lode, onore, gloria e potenza, nei secoli dei secoli». E i quattro esseri viventi dicevano: «Amen». E gli anziani si prostrarono in adorazione (Ap 5,6-14). Quanto vale per Gesù, vale anche per ogni suo discepolo. Chi vuole un posto in alto, ha una sola scala per poterlo raggiungere: la croce. Nessun’altra via è percorribile. / Mentre erano sulla strada per salire a Gerusalemme, Gesù camminava davanti a loro ed essi erano sgomenti; coloro che lo seguivano erano impauriti. Presi di nuovo in disparte i Dodici, si mise a dire loro quello che stava per accadergli: «Ecco, noi saliamo a Gerusalemme e il Figlio dell’uomo sarà consegnato ai capi dei sacerdoti e agli scribi; lo condanneranno a morte e lo consegneranno ai pagani, lo derideranno, gli sputeranno addosso, lo flagelleranno e lo uccideranno, e dopo tre giorni risorgerà». Gli si avvicinarono Giacomo e Giovanni, i figli di Zebedeo, dicendogli: «Maestro, vogliamo che tu faccia per noi quello che ti chiederemo». Egli disse loro: «Che cosa volete che io faccia per voi?». Gli risposero: «Concedici di sedere, nella tua gloria, uno alla tua destra e uno alla tua sinistra». Gesù disse loro: «Voi non sapete quello che chiedete. Potete bere il calice che io bevo, o essere battezzati nel battesimo in cui io sono battezzato?». Gli risposero: «Lo possiamo». E Gesù disse loro: «Il calice che io bevo anche voi lo berrete, e nel battesimo in cui io sono battezzato anche voi sarete battezzati. Ma sedere alla mia destra o alla mia sinistra non sta a me concederlo; è per coloro per i quali è stato preparato». Gli altri dieci, avendo sentito, cominciarono a indignarsi con Giacomo e Giovanni. Allora Gesù li chiamò a sé e disse loro: «Voi sapete che coloro i quali sono considerati i governanti delle nazioni dominano su di esse e i loro capi le opprimono. Tra voi però non è così; ma chi vuole diventare grande tra voi sarà vostro servitore, e chi vuole essere il primo tra voi sarà schiavo di tutti. Anche il Figlio dell’uomo infatti non è venuto per farsi servire, ma per servire e dare la propria vita in riscatto per molti». / Giacomo e Giovanni vogliono essere grandi senza passare per la croce. Gesù dice loro che questo non è possibile, né per essi né per nessun altro. La gloria nel suo regno viene dalla croce del servizio all’amore nella piena obbedienza. Gesù passa per questa via, ogni suo discepolo passerà per essa. Senza croce, non c’è gloria. / Vergine Maria, Madre della Redenzione, Angeli, Santi, fateci amare la croce.
</p>

<p>
<u>DiBruno-21</u> / Voi non sapete quello che chiedete (Mc 10,32-45) / L’Apostolo Paolo rivela che noi non sappiamo pregare in modo conveniente. Per questo ci viene in aiuto lo Spirito Santo: “Allo stesso modo anche lo Spirito viene in aiuto alla nostra debolezza; non sappiamo infatti come pregare in modo conveniente, ma lo Spirito stesso intercede con gemiti inesprimibili; e colui che scruta i cuori sa che cosa desidera lo Spirito, perché egli intercede per i santi secondo i disegni di Dio” (Rm 8,26-27). Ogni desiderio e pensiero del cuore va manifestato al Signore. La preghiera produrrà sempre un frutto di pace nel cuore: “Siate sempre lieti nel Signore, ve lo ripeto: siate lieti. La vostra amabilità sia nota a tutti. Il Signore è vicino! Non angustiatevi per nulla, ma in ogni circostanza fate presenti a Dio le vostre richieste con preghiere, suppliche e ringraziamenti. E la pace di Dio, che supera ogni intelligenza, custodirà i vostri cuori e le vostre menti in Cristo Gesù” (Fil 4,4-7). Anche Gesù manifesta il suo cuore al Padre e il Padre lo colma con la sua pace: “Uscì e andò, come al solito, al monte degli Ulivi; anche i discepoli lo seguirono. Giunto sul luogo, disse loro: «Pregate, per non entrare in tentazione». Poi si allontanò da loro circa un tiro di sasso, cadde in ginocchio e pregava dicendo: «Padre, se vuoi, allontana da me questo calice! Tuttavia non sia fatta la mia, ma la tua volontà». Gli apparve allora un angelo dal cielo per confortarlo. Entrato nella lotta, pregava più intensamente, e il suo sudore diventò come gocce di sangue che cadono a terra. Poi, rialzatosi dalla preghiera, andò dai discepoli e li trovò che dormivano per la tristezza. E disse loro: «Perché dormite? Alzatevi e pregate, per non entrare in tentazione»” (Lc 22,39-46). Giacomo e Giovanni non chiedono nello Spirito Santo. Chiedono dalla carne. Mai il Signore potrà esaudire una preghiera che viene dalla carne. Lui non esaudisce, ma illumina il cuore perché possa trovare la sua pace. Dalla risposta i due discepoli ora sanno che tutto è dal cuore del Padre e che Gesù tutto compie per obbedienza al Padre. Questa verità va scritta nel loro cuore con stilo di ferro. Tutto è dal Padre. / In quel tempo, mentre erano sulla strada per salire a Gerusalemme, Gesù camminava davanti ai discepoli ed essi erano sgomenti; coloro che lo seguivano erano impauriti. Presi di nuovo in disparte i Dodici, si mise a dire loro quello che stava per accadergli: «Ecco, noi saliamo a Gerusalemme e il Figlio dell’uomo sarà consegnato ai capi dei sacerdoti e agli scribi; lo condanneranno a morte e lo consegneranno ai pagani, lo derideranno, gli sputeranno addosso, lo flagelleranno e lo uccideranno, e dopo tre giorni risorgerà». Gli si avvicinarono Giacomo e Giovanni, i figli di Zebedèo, dicendogli: «Maestro, vogliamo che tu faccia per noi quello che ti chiederemo». Egli disse loro: «Che cosa volete che io faccia per voi?». Gli risposero: «Concedici di sedere, nella tua gloria, uno alla tua destra e uno alla tua sinistra». Gesù disse loro: «Voi non sapete quello che chiedete. Potete bere il calice che io bevo, o essere battezzati nel battesimo in cui io sono battezzato?». Gli risposero: «Lo possiamo». E Gesù disse loro: «Il calice che io bevo, anche voi lo berrete, e nel battesimo in cui io sono battezzato anche voi sarete battezzati. Ma sedere alla mia destra o alla mia sinistra non sta a me concederlo; è per coloro per i quali è stato preparato». Gli altri dieci, avendo sentito, cominciarono a indignarsi con Giacomo e Giovanni. Allora Gesù li chiamò a sé e disse loro: «Voi sapete che coloro i quali sono considerati i governanti delle nazioni dominano su di esse e i loro capi le opprimono. Tra voi però non è così; ma chi vuole diventare grande tra voi sarà vostro servitore, e chi vuole essere il primo tra voi sarà schiavo di tutti. Anche il Figlio dell’uomo infatti non è venuto per farsi servire, ma per servire e dare la propria vita in riscatto per molti». / Nel regno di Dio chi è posto in alto è solo per servire i suoi fratelli, spendendo tutta la sua vita per essi. Allo stesso modo che ha fatto Gesù: Lui è venuto non per essere servito, ma per servire e dare la sua vita in riscatto per molti. Cosa deve allora chiedere ogni discepolo al Signore? Che lo faccia un buon servo, un servo fidato e fedele. Ogni posto è buono per servire. Finisce la guerra dei posti, perché il servizio va fatto da ogni posto. Ogni posto è uguale ad ogni altro posto. È grande chi serve per amore. / Madre della Redenzione, Angeli, Santi, fateci servi fedeli, umili, obbedienti a Dio. 
</p>

<p>
<u>Silvestrini-21</u> / La forza dell'ambizione. Spesso cerchiamo un collegamento tra le due letture della messa, e siccome esse seguono i cicli propri non è sempre facile trovarlo. Eppure ci aiuterebbe non solo a ricordarle meglio ma anche di spiegarle una con l'altra. Mi sembra che oggi il collegamento tra le due letture sia proprio la richiesta di misericordia che viene elevata come una preghiera dal Siràcide. Abbiamo bisogno di tanta misericordia del Signore. La misericordia anche per scoprire nelle pieghe più recòndite del cuore i sentimenti che guidano il nostro agire. All'annuncio dei giorni di dolore che attendono il loro Maestro, gli apostoli, ripiegati nel proprio tornaconto e rinchiusi nell'orticello del proprio egoismo, pensano solo a accaparrarsi promozioni e posti di onore. Quello che i due figli di Zebbedèo hanno il coraggio di esprimere e chiedere, è un desiderio che brucia anche nei cuori degli altri apostoli e di noi tutti: occupare i primi posti! I vizi capitali, tra cui la superbia, hanno profonde radici nel cuore dell'uomo. Dovremmo soprattutto sentirci conquistati dalla lezione di umiltà che ci viene offerta dal Signore. Non è facile per la nostra natura rimanere nell'ombra... La cecità innata con la nostra natura ci porta inesorabilmente a giudicare gli altri inferiori a noi, proprio all'opposto di quanto Gesù ci insegna. Lo Spirito del Signore ci ottenga almeno la consapevolezza della incoerenza della vita dinanzi agli esempi e agli insegnamenti di Gesù. Siamo convinti che un pizzico di umiltà non nuocerebbe a nessuno... e ci darebbe più pace e serenità. Ecco allora la necessità della misericordia da desiderare, da chiedere ma anche da donare.
</p>

<p>
<u>LOYOLA-21</u> / Uno dei fattori a sostegno della effettiva storicità dei fatti raccontati nei Vangeli viene definito dagli esperti “criterio dell’imbarazzo”: la Chiesa primitiva non avrebbe infatti avuto nessun interesse a inserire volontariamente dei fatti che la mettevano in cattiva luce. Oggi ne abbiamo un buon esempio, perché gli apostoli ci fanno davvero una brutta figura, quando con insistenza sostengono di essere all’altezza di Gesù e quando quasi pretendono che Gesù soddisfi le loro richieste. Eppure la Chiesa va comunque avanti da 2000 anni, così piena di gente “imbarazzante”. Siamo un gruppo di persone che sbagliano continuamente, che lo tradiscono, che lo rinnegano, che pensano ai propri interessi e si fanno bloccare dalle paure. Ma Gesù si consegna per primo sulla croce perché, guardando a lui, nel nostro cuore avvenga il miracolo. E anche noi torniamo a servire, nella gioia. / Cosa chiedo spesso a Gesù e come lo chiedo? In che rapporti sono con i miei fratelli di cammino? Chi voglio servire, concretamente, oggi? (Pietre Vive Roma)
</p>

<p>
<u>LettureBose</u> / Ultimo di tutti e servo di tutti / Così dice il Signore: Chi vuole essere il primo, chi vuole essere grande fra di voi sarà ultimo di tutti e servo di tutti (Mc 10,43-44). Questo servizio non deve ricevere ricompensa dagli uomini e non deve portare a chi serve nessun onore e nessuna gloria, perché costui non appaia come uno che cerca la lode degli uomini trasgredendo la Scrittura. Chi serve i fratelli mostri invece di servire non gli uomini ma il Signore stesso, di camminare per la via stretta (Mt 7,14), di sottoporsi volontariamente al giogo del Signore (Mt 11,29-30) e lo porti con gioia fino alla fine sostenuto da una buona speranza. Deve sottomettersi a tutti e servire i fratelli come un debitore, preoccupandosi di tutti dal profondo del cuore e manifestando loro l'amore dovuto. Anche le guide di questo coro spirituale devono aver coscienza della grandezza del loro compito, combattere in modo degno la lotta richiesta dal loro servizio avendo chiara coscienza delle insidie con cui il male attenta alla fede ed evitando di insuperbirsi fino ad abusare del proprio potere. C'è infatti il pericolo che alcuni, convinti di essere a capo degli altri e di guidarli alla vita celeste, senza accorgersene, con la loro superbia finiscano per perdere se stessi. Quelli che hanno la responsabilità di guidare una comunità devono abbracciare la fatica e l'umiltà più degli altri e presentare ai fratelli la loro vita come un modello di servizio considerando quelli che sono stati loro affidati come un deposito di Dio. Se si comportano in questo modo, mantenendo unita la santa comunità e impartiscono i loro insegnamenti secondo i bisogni di ciascuno per custodire la dovuta armonia e se nel profondo del cuore conservano mediante la fede l'umiltà come buoni servi, con simile modo di comportarsi si preparano una grande ricompensa. (Gregorio di Nissa, Il fine cristiano, pp. 68-69)
</p>

<p>
<u>FEGF1</u> / Cristo doveva patire e così entrare nella sua gloria, di sant'Anastasio di Antiochia nel sesto secolo / Cristo, dopo aver mostrato con l'insegnamento e con le sue opere di essere il vero Dio e il Signore dell'universo, mentre stava per recarsi a Gerusalemme diceva ai suoi discepoli: Ecco stiamo salendo a Gerusalemme e il Figlio dell'uomo verrà dato in mano ai pagani, ai sommi sacerdoti e agli scribi per essere flagellato, vilipeso e crocifisso (Mt 20,18-19). Diceva che queste cose erano conformi alle predizioni dei profeti, i quali avevano preannunziato la sua morte, che doveva avvenire in Gerusalemme. Avendo pertanto la Sacra Scrittura predetto fin dal principio la morte di Cristo e la sua passione prima della morte, predice ancora ciò che accadde al suo corpo dopo la morte. Afferma però anche che, come Dio, era impassibile e immortale. Osservando la verità dell'incarnazione, ne deduciamo i motivi per proclamare rettamente e giustamente l'una e l'altra cosa, cioè la passione e l'impassibilità. Il motivo per cui il Verbo di Dio, impassibile in se stesso, sostenne la passione era che l'uomo non poteva essere salvato in altro modo. Egli lo sapeva bene e con lui anche coloro ai quali volle manifestarlo. Il Verbo, infatti, conosce tutto del Padre, come lo «Spirito ne scruta le profondità» (1Cor 2,10) cioè i misteri impenetrabili. Era davvero necessario che Cristo soffrisse, e non poteva non farlo, come egli stesso affermò.… La salvezza era l'evento che doveva maturare attraverso la passione dell'autore della vita. Lo insegna san Paolo: Egli è l'autore della vita, reso perfetto mediante le sofferenze (Eb 2,10). La gloria di Unigenito, poi, che egli aveva abbandonato per noi, gli venne restituita per mezzo della croce, nella carne che aveva assunta. Dice infatti san Giovanni nel suo vangelo, quando spiega quale fosse l'acqua di cui parlò il Salvatore: «Scorrerà come fiume dal seno di chi crede. Questo disse riferendosi allo Spirito che avrebbero ricevuto i credenti in lui: infatti non c'era ancora lo Spirito, perché Gesù non era stato ancora glorificato» (Gv 7,38-39), e chiama gloria la morte in croce. Perciò il Signore, mentre innalzava preghiere prima di subire la croce, supplicava il Padre di essere glorificato con quella gloria che aveva presso di lui, prima che il mondo esistesse.
</p>

<p>
<u>FEGF2</u> / «Dare la propria vita in riscatto per molti»  Sant Alfonso-Maria de Liguori nel diciottesimo secolo / Un Dio che serve, che spazza la casa, che si dedica a lavori penosi – quanto uno solo di questi pensieri dovrebbe colmarci di amore! Quando il Salvatore ha cominciato a predicare il suo Vangelo, si è fatto “il servo di tutti”, dichiarando lui stesso che “non era venuto per essere servito, ma per servire”. È come se avesse detto che voleva essere il servitore di tutti gli uomini. E, al termine della sua vita, non si è contentato, dice san Bernardo, “di aver preso la condizione di servo per mettersi al servizio degli uomini; ha voluto prendere la forma del servo indegno, per lasciarsi colpire, e subire la pena che era dovuta a noi, a causa dei nostri peccati”. Ecco che il Signore, obbediente servo di tutti, si sottomette alla sentenza di Pilato, per quanto ingiusta sia, e si consegna ai suoi carnefici... Così, Dio ci ha tanto amato, da voler obbedire come schiavo, per amore nostro, fino a morire e a morire di una morte dolorosa e infame, il supplizio della croce (Fil 2,8). Ora, in tutto questo, obbediva non in quanto Dio, ma in quanto uomo, che aveva assunto la condizione di schiavo. Un certo santo si è consegnato come schiavo per riscattare un povero, e si è attirato l’ammirazione del mondo per questo atto eroico di carità. Ma cos’è questa carità in confronto a quella del Redentore? Essendo Dio e volendo riscattarci dalla schiavitù del diavolo e della morte che avevamo meritata, si fa lui stesso schiavo, si lascia legare e inchiodare sulla croce. “Perché il servo diventasse maestro, dice san Agostino, Dio ha voluto farsi servo”.
</p>

<p>
<u>Luigi Maria Epicoco</u> / La logica dei primi posti / “Mentre erano sulla strada per salire a Gerusalemme, Gesù camminava davanti ai discepoli ed essi erano sgomenti; coloro che lo seguivano erano impauriti”. Non dobbiamo sottovalutare la paura con cui i discepoli stanno seguendo Gesù. Hanno paura perché intuiscono che quello che sta per capitare a Gerusalemme sarà qualcosa di molto difficile. Lo dice Gesù stesso quando apertamente parla della sua prossima passione. Ogni cristiano non deve farsi illusioni: noi per seguire Cristo dobbiamo essere disposti ad andargli dietro nella croce. E questo ci fa talmente paura che alla logica della croce contrapponiamo quella dei primi posti: “Gli si avvicinarono Giacomo e Giovanni, i figli di Zebedèo, dicendogli: «Maestro, noi vogliamo che tu ci faccia quello che ti chiederemo». Egli disse loro: «Cosa volete che io faccia per voi?». Gli risposero: «Concedici di sedere nella tua gloria uno alla tua destra e uno alla tua sinistra»”. Il Vangelo non censura questo racconto per ricordare a ciascuno di noi che nessun può sentirsi al sicuro da questa logica di accaparramento che trasforma persino il Vangelo in una competizione per i primi posti. Paradossalmente può nascondersi superbia anche negli ideali di povertà, verginità, giustizia, umiltà, solidarietà. E tutto ciò accade quando si pensa di dover abbracciare un ideale per occupare un posto in prima fila. Gesù capovolge questa logica: «Voi sapete che coloro i quali sono considerati i governanti delle nazioni dominano su di esse e i loro capi le opprimono. Tra voi però non è così; ma chi vuole diventare grande tra voi sarà vostro servitore, e chi vuole essere il primo tra voi sarà schiavo di tutti». Egli afferma che chi crede in Lui deve essere disposto a farsi servo di tutti e non padrone. Perché solo uno che sceglie di servire è davvero padrone della sua vita. Ma questo i discepoli dovranno impararlo un po’ alla volta. Non sono ancora passati attraverso la strada stretta della croce. Ma alla fine la loro ambizione diventerà santità.
</p>

<p>
<u>MichaelDavide Semeraro</u> / Per / La reazione di Giacomo e di Giovanni è del tutto comprensibile anche se per nulla accettabile. Davanti alla chiarezza con cui il Signore Gesù prospetta il suo cammino pasquale e percorre alacremente la «strada per salire a Gerusalemme» (Mc 10,32), i discepoli si difendono, quasi automaticamente, con una richiesta che, ben più di un capriccio, è un vero è proprio tentativo di salvataggio: «Maestro, vogliamo che tu faccia per noi quello che ti chiederemo» (Mc 10,35). Mentre il Signore Gesù sale a Gerusalemme per compiervi la sua discesa pasquale, due dei suoi discepoli intuiscono nitidamente che non sono in grado di seguirlo per quella strada di abbassamento che, forse, non era assolutamente all’orizzonte del loro mettersi alla sequela del rabbi di Nazaret. I discepoli come noi soccombono alla tentazione di sottrarsi alle esigenze della Pasqua e lo fanno chiedendo al Signore di fare qualcosa «per noi», proprio quando il Signore sta chiedendo loro di fare della loro vita un dono per gli altri. Eppure il Signore Gesù non si scandalizza, ma aiuta questi suoi discepoli a liberare la parola perché finalmente possano guardare in faccia il loro desiderio e, solo così, possano essere finalmente in grado di purificarlo e di farlo crescere nella direzione della Pasqua. Alla domanda di Giacomo e di Giovanni corrisponde una domanda di Gesù chiara e semplice: «Che cosa volete che io faccia per voi?» (Mc 10,36). Ogni giorno questa domanda viene rivolta anche a ciascuno di noi ed esige che ogni mattina chiariamo al nostro cuore di credenti che cosa ci aspettiamo che Dio faccia per noi. Solo così potremo rinunciare all’idea che l’Altissimo faccia qualcosa per noi e così imparare dal Creatore ad organizzare la nostra vita come un’opera pensata, invece, come dono per gli altri. Da questa esigenza nessuno è esente, per questo il Signore si premura, dopo aver risposto a Giacomo e Giovanni, di chiamare anche tutti gli altri discepoli per insegnare loro la cosa più importante, l’unica cosa essenziale per poter crescere veramente come discepoli del Messia umiliato: «Tra voi però non è così; ma chi vuol diventare grande tra voi sarà vostro servitore, e chi vuol essere il primo tra voi sarò schiavo di tutti» (Mc 10,43-44). La motivazione di questo dinamismo esistenziale assolutamente controcorrente non trova la sua ragion d’essere in noi stessi ma nel fatto che «Anche il Figlio dell’uomo infatti non è venuto per farsi servire, ma per servire e dare la propria vita in riscatto per molti» (10,45). Il «per noi» di Giacomo e Giovanni viene completamente catapultato e trasfigurato. Dovremmo ripetere questi versetti del Vangelo di Marco ogni mattina cominciando la nostra giornata perché, a ben pensarci, essi sono il nucleo incandescente e il riassunto essenziale di tutto il Vangelo. Davanti a questa sfida enorme non possiamo che fare nostra l’invocazione del Siracide: «Ascolta, Signore, la preghiera dei tuoi servi, secondo la benevolenza che hai verso il tuo popolo, e guidaci sulla via della giustizia, e riconoscano tutti quelli che abitano sulla terra che tu sei il Signore Dio, il Dio dei secoli» (Sir 36,19).
</p>

<p>
<u>HomilyVoice-21</u> / <a href="file:///D:/MULO/HomilyVoice" title="HomilyVoice" class="file">HomilyVoice</a><br>
MERCOLEDÌ 26 MAGGIO – VIII SETTIMANA T. O. [B]<br>
PRIMA LETTURA<br>
Rendi testimonianza alle creature che sono tue fin dal principio, risveglia le profezie fatte nel tuo nome. Ricompensa coloro che perseverano in te, i tuoi profeti siano trovati degni di fede.<br>
Questa preghiera elevata dal Siracide al suo Dio, al Creatore e al Signore della sua vita, è frutto nel suo cuore dello Spirito Santo. Esaminando richiesta per richiesta, appare evidente che mai potrebbe essere una elaborazione di mente umana. <br>
Rendi testimonianza alle creature che sono tue fin da principio. Quale creature sono del Signore fin da principio? Queste creature sono i figli d’Israele. Quale testimonianza deve loro rendere il Signore? La testimonianza che Lui è il loro Dio e loro sono il suo popolo.<br>
Perché questo avvenga è necessaria una vera nuova creazione, nuova generazione, nuova nascita del suo popolo. Attualmente il popolo del Signore si è smarrito nei pensieri della terra. Ha rinnegato il suo Dio e il suo Dio nulla può fare per risollevarlo, se non crearlo nuovamente, rigenerandolo e facendolo nascere come nuova creatura.<br>
Si deve compiere quanto il Signore ha promesso sia per bocca del profeta Geremia e sia per bocca del profeta Ezechiele: “Ecco, verranno giorni – oracolo del Signore –, nei quali con la casa d’Israele e con la casa di Giuda concluderò un’alleanza nuova. Non sarà come l’alleanza che ho concluso con i loro padri, quando li presi per mano per farli uscire dalla terra d’Egitto, alleanza che essi hanno infranto, benché io fossi loro Signore. Oracolo del Signore. Questa sarà l’alleanza che concluderò con la casa d’Israele dopo quei giorni – oracolo del Signore –: porrò la mia legge dentro di loro, la scriverò sul loro cuore. Allora io sarò il loro Dio ed essi saranno il mio popolo. Non dovranno più istruirsi l’un l’altro, dicendo: “Conoscete il Signore”, perché tutti mi conosceranno, dal più piccolo al più grande – oracolo del Signore –, poiché io perdonerò la loro iniquità e non ricorderò più il loro peccato» (Ger 31.31-34).<br>
Darò loro un cuore nuovo, uno spirito nuovo metterò dentro di loro. Toglierò dal loro petto il cuore di pietra, darò loro un cuore di carne, perché seguano le mie leggi, osservino le mie norme e le mettano in pratica: saranno il mio popolo e io sarò il loro Dio. Ma su coloro che seguono con il cuore i loro idoli e i loro abomini farò ricadere la loro condotta». Oracolo del Signore Dio (Ez 11,19-21). La creazione del cuore nuovo avviene per grazia di Cristo Gesù ed è operata in noi dallo Spirito Santo. La Nuova Alleanza è vera nuova creazione, rigenerazione, nascita. <br>
È quanto rivela Gesù a Nicodemo: «In verità, in verità io ti dico, se uno non nasce dall’alto, non può vedere il regno di Dio».  Gli disse Nicodèmo: «Come può nascere un uomo quando è vecchio? Può forse entrare una seconda volta nel grembo di sua madre e rinascere?». Rispose Gesù: «In verità, in verità io ti dico, se uno non nasce da acqua e Spirito, non può entrare nel regno di Dio. Quello che è nato dalla carne è carne, e quello che è nato dallo Spirito è spirito. Non meravigliarti se ti ho detto: dovete nascere dall’alto. Il vento soffia dove vuole e ne senti la voce, ma non sai da dove viene né dove va: così è chiunque è nato dallo Spirito» (Gv 3,3-8).<br>
Risveglia le profezie fatte nel tuo nome. Quali profezie il Signore deve risvegliare? Tutte le profezie. Ma tutte le profezie contengono una sola promessa da parte del Signore: la venuta del Messia, del Cristo di Dio. Si chiede al Signore di non ritardare il compimento delle sue promesse, dei suoi giuramenti, di ogni parola di speranza da Lui proferiti. Il Messia non viene però solo per i figli d’Israele, viene per ogni uomo, di ogni nazione, popolo, razza, lingua, tribù. <br>
Questa verità oggi merita di essere ricordata. Il Cristo di Dio viene per ogni uomo. La fede in Lui è necessaria per essere benedetti dal Signore Dio, il Creatore e il Signore di ogni uomo. Ma noi cosa stiamo facendo oggi? Anziché purificare il mondo con la bellezza della verità e della grazia di Cristo Gesù, abbiamo imbrattato Cristo Gesù con ogni pensiero di falsità e menzogna che viene dal mondo. Anziché innalzare l’uomo a dignità divina in Cristo abbiamo abbassato Cristo Gesù facendone solo un uomo della nostra misera e meschina terra.<br>
Ricompensa coloro che perseverano in te. Qual è la ricompensa di chi persevera nel Signore? Essere sempre custodito nella benedizione del Signore. La benedizione del Signore è però una persona. Questa persona ha un nome: Cristo Gesù. Chi persevera in Dio, da Dio sarà sempre aiutato ad accogliere Cristo Gesù, credere in Lui, divenire con Lui un solo corpo, una sola vita. È Cristo Gesù la ricompensa di Dio per i suoi fedeli.<br>
Chi non giunge a Cristo Gesù attesta che non ha perseverato nella verità del suo Dio e Signore. Un brano del Vangelo secondo Giovanni merita tutta la nostra attenzione: A queste sue parole, molti credettero in lui. Gesù allora disse a quei Giudei che gli avevano creduto: «Se rimanete nella mia parola, siete davvero miei discepoli; conoscerete la verità e la verità vi farà liberi». <br>
Gli risposero: «Noi siamo discendenti di Abramo e non siamo mai stati schiavi di nessuno. Come puoi dire: “Diventerete liberi”?». Gesù rispose loro: «In verità, in verità io vi dico: chiunque commette il peccato è schiavo del peccato. Ora, lo schiavo non resta per sempre nella casa; il figlio vi resta per sempre. Se dunque il Figlio vi farà liberi, sarete liberi davvero. So che siete discendenti di Abramo. Ma intanto cercate di uccidermi perché la mia parola non trova accoglienza in voi. Io dico quello che ho visto presso il Padre; anche voi dunque fate quello che avete ascoltato dal padre vostro». <br>
Gli risposero: «Il padre nostro è Abramo». Disse loro Gesù: «Se foste figli di Abramo, fareste le opere di Abramo. Ora invece voi cercate di uccidere me, un uomo che vi ha detto la verità udita da Dio. Questo, Abramo non l’ha fatto. Voi fate le opere del padre vostro». Gli risposero allora: «Noi non siamo nati da prostituzione; abbiamo un solo padre: Dio!». Disse loro Gesù: «Se Dio fosse vostro padre, mi amereste, perché da Dio sono uscito e vengo; non sono venuto da me stesso, ma lui mi ha mandato. Per quale motivo non comprendete il mio linguaggio? Perché non potete dare ascolto alla mia parola. <br>
Voi avete per padre il diavolo e volete compiere i desideri del padre vostro. Egli era omicida fin da principio e non stava saldo nella verità, perché in lui non c’è verità. Quando dice il falso, dice ciò che è suo, perché è menzognero e padre della menzogna. A me, invece, voi non credete, perché dico la verità. Chi di voi può dimostrare che ho peccato? Se dico la verità, perché non mi credete? Chi è da Dio ascolta le parole di Dio. Per questo voi non ascoltate: perché non siete da Dio» (Gv 8,31-47). <br>
Gesù, nella sua Persona Divina, prima ancora della sua incarnazione, degli uomini era la vita e la vita era la luce degli uomini. Per natura l’uomo deve tendere a Cristo Signore. Se per natura lui non tende, è segno che la sua natura è stata modificata, trasformata, stravolta dal peccato.<br>
L’inizio del Prologo del Vangelo secondo Giovanni e un brano del Libro della Sapienza ci rivelano sia la verità della natura che è da Cristo e tendente a Cristo e sia ci conferma sugli effetti che produce una natura che si trasforma. Naturalmente nel Libro della Sapienza la trasformazione è frutto dell’Onnipotenza del Signore. Nell’uomo essa è invece causata dal suo peccato che è inarrestabile e che tutto corrompe:<br>
In principio era il Verbo, e il Verbo era presso Dio e il Verbo era Dio. Egli era, in principio, presso Dio: tutto è stato fatto per mezzo di lui e senza di lui nulla è stato fatto di ciò che esiste. In lui era la vita e la vita era la luce degli uomini; la luce splende nelle tenebre e le tenebre non l’hanno vinta (Gv 1,1.5). <br>
La creazione infatti, obbedendo a te che l’hai fatta, si irrigidisce per punire gli ingiusti e si addolcisce a favore di quelli che confidano in te. Per questo anche allora, adattandosi a tutto, era al servizio del tuo dono che nutre tutti, secondo il desiderio di chi ti pregava, perché i tuoi figli, che hai amato, o Signore, imparassero che non le diverse specie di frutti nutrono l’uomo, ma la tua parola tiene in vita coloro che credono in te. Ciò che infatti non era stato distrutto dal fuoco si scioglieva appena scaldato da un breve raggio di sole, perché fosse noto che si deve prevenire il sole per renderti grazie e incontrarti al sorgere della luce, poiché la speranza dell’ingrato si scioglierà come brina invernale e si disperderà come un’acqua inutilizzabile (Sap 16,24-29).<br>
Tutto il creato fu modellato di nuovo nella propria natura come prima, obbedendo ai tuoi comandi, perché i tuoi figli fossero preservati sani e salvi. Si vide la nube coprire d’ombra l’accampamento, terra asciutta emergere dove prima c’era acqua: il Mar Rosso divenne una strada senza ostacoli e flutti violenti una pianura piena d’erba; coloro che la tua mano proteggeva passarono con tutto il popolo, contemplando meravigliosi prodigi. Furono condotti al pascolo come cavalli e saltellarono come agnelli esultanti, celebrando te, Signore, che li avevi liberati. Ricordavano ancora le cose avvenute nel loro esilio: come la terra, invece di bestiame, produsse zanzare, come il fiume, invece di pesci, riversò una massa di rane. Più tardi videro anche una nuova generazione di uccelli, quando, spinti dall’appetito, chiesero cibi delicati;  poiché, per appagarli, dal mare salirono quaglie.<br>
Difatti gli elementi erano accordati diversamente, come nella cetra in cui le note variano la specie del ritmo, pur conservando sempre lo stesso tono, come è possibile dedurre da un’attenta considerazione degli avvenimenti. Infatti animali terrestri divennero acquatici, quelli che nuotavano passarono sulla terra. Il fuoco rafforzò nell’acqua la sua potenza e l’acqua dimenticò la sua proprietà naturale di spegnere. Le fiamme non consumavano le carni di fragili animali che vi camminavano sopra, né scioglievano quel celeste nutrimento di vita, simile alla brina e così facile a fondersi. In tutti i modi, o Signore, hai reso grande e glorioso il tuo popolo e non hai dimenticato di assisterlo in ogni momento e in ogni luogo (Sap 19,6.22). Il peccato ha tanta potenza di modificare la natura dell’uomo e da natura orientata verso Cristo a natura orientata verso il principe del mondo. Tanto può il peccato quando entra nell’uomo.<br>
I tuoi profeti siano trovati degni di fede. Chi parla nel nome del Signore sarà trovato degno di fede solo se dice la Parola del Signore. Se dice parole dell’uomo, queste mai si compiranno e il profeta perde ogni credibilità. Non solo. I frutti da lui prodotti sono la distruzione della stessa fede nel vero Dio. Un solo falso profeta può distruggere il paziente  lavoro fatto per secoli dai veri profeti. Può vanificare tutta la missione redentrice e salvatore di Cristo Signore. La falsa profezia è vero veleno di morte.<br>
LEGGIAMO Sir 36,1-2.5-6.13-19<br>
Abbi pietà di noi, Signore, Dio dell’universo, e guarda, infondi il tuo timore su tutte le nazioni. Ti riconoscano, come anche noi abbiamo riconosciuto che non c’è Dio al di fuori di te, o Signore. Rinnova i segni e ripeti i prodigi, glorifica la tua mano e il tuo braccio destro.<br>
Raduna tutte le tribù di Giacobbe, rendi loro l’eredità come era al principio. Abbi pietà, Signore, del popolo chiamato con il tuo nome, d’Israele che hai reso simile a un primogenito. Abbi pietà della tua città santa, di Gerusalemme, luogo del tuo riposo. Riempi Sion della celebrazione delle tue imprese e il tuo popolo della tua gloria.<br>
Rendi testimonianza alle creature che sono tue fin dal principio, risveglia le profezie fatte nel tuo nome. Ricompensa coloro che perseverano in te, i tuoi profeti siano trovati degni di fede. <br>
Ascolta, Signore, la preghiera dei tuoi servi, secondo la benedizione di Aronne sul tuo popolo, e riconoscano tutti quelli che abitano sulla terra che tu sei il Signore, il Dio dei secoli.<br>
Il fine di ogni richiesta del Siracide, richiesta posta nel suo cuore dallo Spirito Santo, è solo uno: “Che tutti quelli che abitano sulla terra riconoscano che tu sei il Signore, il Dio dei secoli”. Chi è il Signore, il Dio dei secoli, è il Padre del Signore nostro Gesù Cristo. Non ci sono altri Signori, così come non ci sono altri cristi. Solo il Signore è il Signore e solo Gesù di Nazaret è il Cristo di Dio, il Figlio suo.<br>
Applichiamo a noi questa preghiera suggerita dallo Spirito Santo: Che tutti gli abitanti della terra riconoscano che solo il Padre del Signore nostro Gesù Cristo è il solo Dio vivo e vero nel suo mistero di unità e di trinità. Che tutti i popoli della terra riconoscano che solo Gesù di Nazaret è il Messia di Dio, il suo Cristo, il suo Redentore, il suo Salvatore, il suo Mediatore universale, il solo Signore del cielo e della terra, il solo Giudice dei vivi e dei morti, la sola Grazia e la sola Vita eterna.<br>
Se noi eleviamo questa preghiera al Signore nostro Dio, non possiamo poi non predicarla, non annunciarla, non insegnarla, non testimoniarla. La legge del credere è la legge della preghiera, la legge della preghiera è la legge della predicazione, annuncio, testimonianza, insegnamento. <br>
Non possiamo noi professare nelle catacombe la purissima verità di Cristo Gesù e poi usciti fuori farci mondo con il mondo, pagani con i pagani, non cristiani con i non cristiani, atei non gli atei, distruttori della verità del Padre e del Figlio con tutti coloro che distruggono e il Padre e il Figlio. La nostra fede è la nostra vita e la nostra vita è la nostra fede.  <br>
LETTURA DEL  VANGELO<br>
«Ecco, noi saliamo a Gerusalemme e il Figlio dell’uomo sarà consegnato ai capi dei sacerdoti e agli scribi; lo condanneranno a morte e lo consegneranno ai pagani, lo derideranno, gli sputeranno addosso, lo flagelleranno e lo uccideranno, e dopo tre giorni risorgerà».<br>
Solo chi conosce qual è la volontà di Dio in ordine alla sua vita, nello Spirito Santo, che perennemente da lui viene ravvivato e rafforzato, potrà aiutare, sempre nello Spirito Santo, ogni uomo perché anche lui accolga la volontà del suo Signore e presti ad essa immediata e perenne obbedienza. Chi non conosce qual è la volontà di Dio sulla sua vita, mai potrà conoscere la volontà di Dio per gli altri e mai la potrà annunciare.<br>
Gesù conosce nello Spirito Santo cosa il Signore vuole da Lui. Ma cosa il Signore vuole da Cristo Gesù? Che dia perfetto compimento ad ogni Parola, Profezia, Giuramento, Promessa, posti dallo Spirito Santo nella Legge, nei Profeti, nei Salmi. Lo Spirito Santo che attraverso gli Agiografi ha rivelato la volontà del Padre sul suo Cristo  è lo stesso che è in Gesù e giorno per giorno lo conduce perché tutto in lui si compia e si compia nel rispetto di ogni modalità voluta dal Padre suo.<br>
L’obbedienza non è solo alla Parola, ma anche alle modalità indicate nella Parola. Ad esempio: non basta vivere la carità, la carità va vissuta secondo le modalità della carità e le modalità sono state stabilite dal Padre nel suo Santo Spirito: <br>
“La carità è magnanima, benevola è la carità; non è invidiosa, non si vanta, non si gonfia d’orgoglio, non manca di rispetto, non cerca il proprio interesse, non si adira, non tiene conto del male ricevuto, non gode dell’ingiustizia ma si rallegra della verità. Tutto scusa, tutto crede, tutto spera, tutto sopporta” (1Cor 13,4-7).<br>
La carità non sia ipocrita: detestate il male, attaccatevi al bene; amatevi gli uni gli altri con affetto fraterno, gareggiate nello stimarvi a vicenda. Non siate pigri nel fare il bene, siate invece ferventi nello spirito; servite il Signore. Siate lieti nella speranza, costanti nella tribolazione, perseveranti nella preghiera. Condividete le necessità dei santi; siate premurosi nell’ospitalità. Benedite coloro che vi perseguitano, benedite e non maledite. Rallegratevi con quelli che sono nella gioia; piangete con quelli che sono nel pianto. Abbiate i medesimi sentimenti gli uni verso gli altri; non nutrite desideri di grandezza; volgetevi piuttosto a ciò che è umile. Non stimatevi sapienti da voi stessi (Rm 12,9-16). <br>
Se le modalità non vengono rispettate – ed anche queste sono date dal Padre nel suo Santo Spirito – l’obbedienza non è vera e perfetta obbedienza. Gesù deve essere inchiodato su una croce. Ecco alcune delle modalità scritte per Lui dal Padre nello Spirito Santo: “Egli è stato trafitto per le nostre colpe, schiacciato per le nostre iniquità. Il castigo che ci dà salvezza si è abbattuto su di lui; per le sue piaghe noi siamo stati guariti. Noi tutti eravamo sperduti come un gregge, ognuno di noi seguiva la sua strada; il Signore fece ricadere su di lui l’iniquità di noi tutti.<br>
Maltrattato, si lasciò umiliare e non aprì la sua bocca; era come agnello condotto al macello, come pecora muta di fronte ai suoi tosatori, e non aprì la sua bocca. Con oppressione e ingiusta sentenza fu tolto di mezzo; chi si affligge per la sua posterità? Sì, fu eliminato dalla terra dei viventi, per la colpa del mio popolo fu percosso a morte. Gli si diede sepoltura con gli empi, con il ricco fu il suo tumulo, sebbene non avesse commesso violenza né vi fosse inganno nella sua bocca” (Is 53,5-9). <br>
Derisioni, sputi, insulti, percosse, flagelli, ingiusta condanna sono alcune delle modalità scritte per Lui dal Padre nello Spirito Santo e Gesù non solo si sottomette, fa sua la volontà del Padre. Così il Salmo, ripreso e aggiornato dallo Spirito Santo nella Lettera agli Ebrei:<br>
“Entrando nel mondo, Cristo dice: Tu non hai voluto né sacrificio né offerta, un corpo invece mi hai preparato.  Non hai gradito né olocausti né sacrifici per il peccato. Allora ho detto: «Ecco, io vengo – poiché di me sta scritto nel rotolo del libro – per fare, o Dio, la tua volontà».<br>
Dopo aver detto: Tu non hai voluto e non hai gradito né sacrifici né offerte, né olocausti né sacrifici per il peccato, cose che vengono offerte secondo la Legge, soggiunge: Ecco, io vengo a fare la tua volontà. Così egli abolisce il primo sacrificio per costituire quello nuovo. Mediante quella volontà siamo stati santificati per mezzo dell’offerta del corpo di Gesù Cristo, una volta per sempre (Eb 10,5-10). <br>
Gesù si fa obbediente alla volontà del Padre nel rispetto di tutte le modalità scritte per Lui dal Padre. Poiché Gesù conosce la volontà del Padre e le sue modalità, può insegnare, sempre nello Spirito Santo, la volontà del Padre e le modalità alle quali ogni suo discepolo è chiamato a prestare una obbedienza immediata e permanente. <br>
Un discepolo di Gesù che non conosce la volontà del Padre sulla sua persona e ne ignora le modalità del suo compimento, mai potrà aiutare un altro discepolo di Gesù e mai un altro uomo perché conosca la volontà del Padre su di lui e le modalità della sua obbedienza. Come Gesù parla dalla purissima conoscenza della volontà del Padre su di sé, così ogni discepolo di Gesù deve parlare dalla purissima conoscenza della volontà del Padre e delle modalità di compimento sulla sua persona.
</p>

<p>
LEGGIAMO IL TESTO DI Mc 10,32-45<br>
Mentre erano sulla strada per salire a Gerusalemme, Gesù camminava davanti a loro ed essi erano sgomenti; coloro che lo seguivano erano impauriti. Presi di nuovo in disparte i Dodici, si mise a dire loro quello che stava per accadergli:  <br>
«Ecco, noi saliamo a Gerusalemme e il Figlio dell’uomo sarà consegnato ai capi dei sacerdoti e agli scribi; lo condanneranno a morte e lo consegneranno ai pagani, lo derideranno, gli sputeranno addosso, lo flagelleranno e lo uccideranno, e dopo tre giorni risorgerà».<br>
Gli si avvicinarono Giacomo e Giovanni, i figli di Zebedeo, dicendogli: «Maestro, vogliamo che tu faccia per noi quello che ti chiederemo». Egli disse loro: «Che cosa volete che io faccia per voi?». Gli risposero: «Concedici di sedere, nella tua gloria, uno alla tua destra e uno alla tua sinistra».  Gesù disse loro: «Voi non sapete quello che chiedete. Potete bere il calice che io bevo, o essere battezzati nel battesimo in cui io sono battezzato?». Gli risposero: «Lo possiamo».<br>
E Gesù disse loro: «Il calice che io bevo anche voi lo berrete, e nel battesimo in cui io sono battezzato anche voi sarete battezzati. Ma sedere alla mia destra o alla mia sinistra non sta a me concederlo; è per coloro per i quali è stato preparato».<br>
Giacomo e Giovanni non conoscono la volontà del Padre sulle loro persone. Chiedono a Gesù che conceda loro di sedersi uno alla destra e uno alla sinistra del suo regno. La risposta di Gesù è immediata. La volontà del Padre e le modalità di obbedienza per ciascuna persona è il Padre che le stabilisce. Lui può chiedere solo di seguirlo sino all’effusione del sangue. Ogni altra cosa deve essere lasciata al Padre.<br>
Sarebbe sufficiente osservare questa regola per dare verità a tutti i nostri desideri, sia verso noi stessi che verso i nostri fratelli. È superbia, è grande idolatria porre noi stessi al posto di Dio e impedire che Lui possa esercitare il suo governo su ogni uomo. Nulla deve essere dalla nostra volontà. Tutto invece dobbiamo lasciare che sia il Padre a deciderlo.<br>
Madre di Dio, tutta consegnata nelle mani del Padre, aiuta noi, discepoli di Gesù, perché ti imitiamo e ci consegniamo nella mani del Padre. Amen.
</p>


<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
