<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / 2 febbraio, Presentazione del Signore.
</p>

<p>
<u>BENEDIZIONE DELLE CANDELE E PROCESSIONE</u> / Ecco, il Signore nostro verrà con potenza, e illuminerà gli occhi dei suoi servi. Alleluia. / Nel nome del Padre e del Figlio e dello Spirito Santo. / Fratelli e sorelle, sono trascorsi quaranta giorni dalla gioiosa celebrazione del Natale del Signore. Oggi ricorre il giorno nel quale Gesù fu presentato al tempio da Maria e Giuseppe. Con quel rito egli si assoggettava alle prescrizioni della legge, ma in realtà veniva incontro al suo popolo, che l’attendeva nella fede. Guidati dallo Spirito Santo, vennero nel tempio i santi vegliardi Simeone e Anna. Illuminati dallo stesso Spirito, riconobbero il Signore e pieni di gioia gli resero testimonianza. Anche noi, qui riuniti dallo Spirito Santo, andiamo nella casa di Dio incontro a Cristo. Lo troveremo e lo riconosceremo nello spezzare il pane, nell’attesa che egli venga e si manifesti nella sua gloria. / Preghiamo: O Dio, fonte e principio di ogni luce, che oggi hai manifestato al giusto Simeone il Cristo, luce per rivelarti alle genti, ti supplichiamo di benedire questi ceri e di ascoltare le preghiere del tuo popolo che viene incontro a te con questi segni luminosi e con inni di lode; guidalo sulla via del bene, perché giunga alla luce che non ha fine. Per Cristo nostro Signore. Amen. ♦ Preghiamo: O Dio, vera luce, che crei e diffondi la luce eterna, riempi i cuori dei fedeli del fulgore della luce perenne, perché quanti nel tuo santo tempio sono illuminati dalla fiamma di questi ceri giungano felicemente allo splendore della tua gloria. Per Cristo nostro Signore. Amen.
</p>

<p>
<u>ANTIFONA</u> / O Dio, accogliamo il tuo amore nel tuo tempio. Come il tuo nome, o Dio, così la tua lode si estende sino ai confini della terra; è piena di giustizia la tua destra. (Sal 47,10-11)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>GLORIA</u> / Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / Dio onnipotente ed eterno, guarda i tuoi fedeli riuniti nella festa della Presentazione al tempio del tuo unico Figlio fatto uomo, e concedi anche a noi di essere presentati a te pienamente rinnovati nello Spirito. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Entrerà nel suo tempio il Signore che voi cercate</b> / Dal libro del profeta Malachìa (Ml 3,1-4) / Così dice il Signore Dio: «Ecco, io manderò un mio messaggero a preparare la via davanti a me e subito entrerà nel suo tempio il Signore che voi cercate; e l'angelo dell'alleanza, che voi sospirate, eccolo venire, dice il Signore degli eserciti. Chi sopporterà il giorno della sua venuta? Chi resisterà al suo apparire? Egli è come il fuoco del fonditore e come la lisciva dei lavandai. Siederà per fondere e purificare l'argento; purificherà i figli di Levi, li affinerà come oro e argento, perché possano offrire al Signore un'offerta secondo giustizia. Allora l'offerta di Giuda e di Gerusalemme sarà gradita al Signore come nei giorni antichi, come negli anni lontani». / Parola di Dio.
</p>

<p>
<u>PSALMUS</u> / (Sal 23) <b>Vieni, Signore, nel tuo tempio santo</b> / Alzate, o porte, la vostra fronte, alzatevi, soglie antiche, ed entri il re della gloria. / Chi è questo re della gloria? Il Signore forte e valoroso, il Signore valoroso in battaglia. / Alzate, o porte, la vostra fronte, alzatevi, soglie antiche, ed entri il re della gloria. / Chi è mai questo re della gloria? Il Signore degli eserciti è il re della gloria.
</p>

<p>
<u>LETTURA2</u> / <b>Doveva rendersi in tutto simile ai fratelli</b> / Dalla lettera agli Ebrei. (Eb 2,14-18) / Poiché i figli hanno in comune il sangue e la carne, anche Cristo allo stesso modo ne è divenuto partecipe, per ridurre all'impotenza mediante la morte colui che della morte ha il potere, cioè il diavolo, e liberare così quelli che, per timore della morte, erano soggetti a schiavitù per tutta la vita. Egli infatti non si prende cura degli angeli, ma della stirpe di Abramo si prende cura. Perciò doveva rendersi in tutto simile ai fratelli, per diventare un sommo sacerdote misericordioso e degno di fede nelle cose che riguardano Dio, allo scopo di espiare i peccati del popolo. Infatti, proprio per essere stato messo alla prova e avere sofferto personalmente, egli è in grado di venire in aiuto a quelli che subiscono la prova. / Parola di Dio.
</p>

<p>
<u>ACCLAMATIO</u> / Alleluia, alleluia / I miei occhi hanno visto la tua salvezza: luce per rivelarti alle genti e gloria del tuo popolo, Israele. (Lc 2,30.32) / Alleluia.
</p>

<p>
<u>VANGELO</u> / <b>I miei occhi hanno visto la tua salvezza</b> / Dal Vangelo secondo  Luca (Lc 2, 22-40) / Quando furono compiuti i giorni della loro purificazione rituale, secondo la legge di Mosè, Maria e Giuseppe portarono il bambino a Gerusalemme per presentarlo al Signore come è scritto nella legge del Signore: «Ogni maschio primogenito sarà sacro al Signore»  e per offrire in sacrificio una coppia di tortore o due giovani colombi, come prescrive la legge del Signore. Ora a Gerusalemme c'era un uomo di nome Simeone, uomo giusto e pio, che aspettava la consolazione d'Israele, e lo Spirito Santo era su di lui. Lo Spirito Santo gli aveva preannunciato che non avrebbe visto la morte senza prima aver veduto il Cristo del Signore. Mosso dallo Spirito, si recò al tempio e, mentre i genitori vi portavano il bambino Gesù per fare ciò che la Legge prescriveva a suo riguardo, anch'egli lo accolse tra le braccia e benedisse Dio, dicendo: «Ora puoi lasciare, o Signore, che il tuo servo vada in pace, secondo la tua parola, perché i miei occhi hanno visto la tua salvezza, preparata da te davanti a tutti i popoli: luce per rivelarti alle genti e gloria del tuo popolo, Israele». Il padre e la madre di Gesù si stupivano delle cose che si dicevano di lui. Simeone li benedisse e a Maria, sua madre, disse: «Ecco, egli è qui per la caduta e la risurrezione di molti in Israele e come segno di contraddizione e anche a te una spada trafiggerà l'anima, affinché siano svelati i pensieri di molti cuori». C'era anche una profetessa, Anna, figlia di Fanuèle, della tribù di Aser. Era molto avanzata in età, aveva vissuto con il marito sette anni dopo il suo matrimonio, era poi rimasta vedova e ora aveva ottantaquattro anni. Non si allontanava mai dal tempio, servendo Dio notte e giorno con digiuni e preghiere. Sopraggiunta in quel momento, si mise anche lei a lodare Dio e parlava del bambino a quanti aspettavano la redenzione di Gerusalemme. Quando ebbero adempiuto ogni cosa secondo la legge del Signore, fecero ritorno in Galilea, alla loro città di Nàzaret. Il bambino cresceva e si fortificava, pieno di sapienza, e la grazia di Dio era su di lui. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Anche noi vediamo in Gesù la «luce che illumina le genti». Nella Preghiera dei fedeli domandiamo al Padre che doni all'intera umanità, a volte sbandata e distratta, gli orientamenti di quella verità divina che ci viene dal Vangelo. Preghiamo insieme e diciamo: <b>Illumina, Signore, le nostre vite.</b> / Preghiamo per la Chiesa di Dio. Essa è la grande famiglia degli uomini che hanno ricevuto la luce della verità in Cristo, e si impegnano a viverla. Perché tutti insieme nei nostri gruppi, e nel nostro rapportarci con la società, sappiamo rivelarci come comunità che sa amare, perdonare, e donare. Preghiamo. / Per i testimoni del Vangelo. Non pochi cristiani con la loro coraggiosa testimonianza diventano come Cristo segni di contraddizione, in una realtà sociale che sovente si rivela materialista e povera di valori. Perché essi continuino a trovare nella loro fede vissuta la forza di quella coerenza in Cristo, di cui il mondo ha bisogno. Preghiamo. / Per l'accoglienza della vita nella società. Il Bambino Gesù presentato al tempio è, più di ogni altro bambino, il simbolo della vita che si espande. Perché ogni mamma accetti con generosità il dono dei figli, e li accolga come pegni viventi dell'amore di Dio. Preghiamo. / Per i bambini e i fanciulli bisognosi di luce e di amore, che si aprono alla vita racchiudendo in sé il dono misterioso della loro personalità ancora in boccio. Perché i genitori li aiutino a crescere e fortificarsi come il fanciullo Gesù all'ombra di Maria e Giuseppe, pieni anch'essi di sapienza e grazia, davanti a Dio e agli uomini. Preghiamo. / Per la nostra comunità (parrocchiale). Anche sul nostro territorio ci sono figli non amati, anziani trascurati, coppie di sposi in crisi, giovani delusi che hanno perso la fiducia nel futuro. Perché noi discepoli del Signore sappiamo identificarli, e prenderci cura di loro con solidarietà sincera. Preghiamo. / O Dio nostro Padre, il tuo Figlio Gesù è «luce del mondo», ma anche «segno di contraddizione». Aiutaci col dono della tua grazia a rendergli una piena testimonianza, nella fede e nella coerenza dell'azione. Te lo chiediamo per lo stesso Cristo nostro Signore. Amen.
</p>

<p>
<u>OREMUS</u> / La presentazione al tempio di Gesù, ci immette nel mistero dell'esistenza terrena e del destino del nostro Salvatore. Rivolgiamo con amore e con riverenza le nostre intenzioni di preghiera a Dio Padre, dicendo insieme: <b>Guidaci con la tua parola, o Signore. / </b>Perché la Chiesa non cessi mai di interrogarsi sul significato delle profezie riguardanti il Cristo, per rinnovare continuamente la propria fede. Preghiamo: / Perché nella presentazione eucaristica di Gesù Cristo, si ritrovino uniti i fratelli cristiani di tutte le confessioni. Preghiamo: / Perché la lode nel tempio incrementi il nostro impegno per la giustizia nella città. Preghiamo: / Perché i genitori riconoscano che i loro figli sono innanzitutto di Dio, generati e creati per la sua gloria. Preghiamo: / Perché le famiglie dei battezzandi della nostra comunità comprendano la dignità cui accedono i loro piccoli col sacramento del battesimo. Preghiamo: / Perché il segno della luce, che oggi abbiamo compiuto, rafforzi la nostra fede che è attesa del Signore della nostra salvezza. Preghiamo: / Ascolta, o Padre, le intercessioni che, nella festa della Presentazione al tempio, la tua famiglia ti rivolge, e accoglile per amore del tuo Cristo che si rivela a noi come fratello e salvatore. Egli vive e regna nei secoli dei secoli. Amen.
</p>

<p>
<u>OFFERTORIO</u> / Accogli i doni della Chiesa in festa, o Padre, come hai gradito l’offerta del tuo Figlio unigenito, Agnello senza macchia per la vita del mondo. Egli vive e regna nei secoli dei secoli.
</p>

<p>
<u>PREFAZIO</u> / <b>Il mistero della Presentazione del Signore</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Il tuo Figlio, generato prima di tutti i secoli, oggi presentato al tempio, è proclamato dallo Spirito Santo gloria d’Israele e luce delle genti. E noi esultanti andiamo incontro al Salvatore, e con l’assemblea degli angeli e dei santi cantiamo senza fine l’inno della tua lode: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / I miei occhi hanno visto la tua salvezza, preparata da te davanti a tutti i popoli. (Lc 2,30-31)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / O Padre, che hai esaudito l’ardente attesa del santo Simeone, porta a compimento in noi l’opera della tua misericordia; tu che gli hai dato la gioia, prima di vedere la morte, di stringere tra le braccia il Cristo tuo Figlio, concedi anche a noi, con la forza del pane eucaristico, di camminare incontro al Signore per ottenere la vita eterna. Egli vive e regna nei secoli dei secoli.
</p>

<h3>LECTIO</h3>

<p>
<u>EVANGELIZO1</u> / <br>
Beato Guerrico d'Igny (ca 1080-1157) abate cistercense / Discorso 1 per la purificazione della Beata Vergine Maria, 2.3.5; PL 185, 64-65 / "I miei occhi han visto la tua salvezza" / Ecco, fratelli miei, tra le mani di Simeone, un cero acceso. Anche voi, accendete a questa luce i vostri ceri, cioè le lucerne che il Signore vi chiede di tenere in mano (Lc 12,35). "Guardate a lui e sarete raggianti" (Sal 34,6), in modo da essere anche voi più che portatori di lampada, addirittura delle luci che brillano dentro e fuori, per voi e per il prossimo. Ci sia dunque una lampada nel vostro cuore, nella vostra mano, nella vostra bocca! La lampada nel vostro cuore brilli per voi, la lampada nella vostra mano e nella vostra bocca brilli per il vostro prossimo. La lampada nel vostro cuore è la devozione ispirata dalla fede; la lampada nella vostra mano, l'esempio delle buone opere; la lampada nella vostra bocca, la parola che edifica. Infatti non dobbiamo accontentarci di essere delle luci agli occhi degli uomini grazie ai nostri atti e alle nostre parole, ma dobbiamo anche brillare davanti agli angeli con la nostra preghiera e davanti a Dio con la nostra intenzione. La nostra lampada davanti agli angeli, è la purezza della nostra devozione che ci fa cantare con raccoglimento o pregare con fervore alla loro presenza. La nostra lampada davanti a Dio, è la risoluzione sincera di piacere solo a colui davanti al quale abbiamo trovato grazia... Per accendere tutte queste lampade, lasciatevi illuminare, fratelli miei, avvicinandovi alla fonte della luce, cioè a Gesù che brilla tra le mani di Simeone. Egli vuole, sicuramente, illuminare la vostra fede, far risplendere le vostre opere, ispirarvi parole da dire agli uomini, riempire di fervore la vostra preghiera e purificare la vostra intenzione... E quando si spegnerà la lampada di questa vita... vedrete la luce della vita che non si spegne sorgere e salire la sera con lo splendore di mezzogiorno.
</p>

<p>
<u>EVANGELIZO-21</u> / Origene (ca 185-253) sacerdote e teologo / Omelie sul vangelo di Luca, n.15,1-2 / "Andarsene in pace" / "Ed ecco una donna, che soffriva d'emorragia da dodici anni, gli si accostò alle spalle e toccò il lembo del suo mantello. (...) E in quell'istante la donna guarì" (Mt 9,20). Se questa donna, toccando il lembo della veste di Gesù, ne ebbe tale vantaggio, cosa pensare di Simeone che "tenne il bambino fra le braccia", e, tenendolo fra le braccia si lasciò andare alla gioia vedendo che teneva chi era venuto per liberare i prigionieri (Lc 4,18), e che lui stesso sarebbe stato liberato dai legami del corpo? Sapeva che nessuno può far uscire altri dalla prigione del corpo con la speranza della vita futura se non colui che egli teneva fra le braccia. Ed è a lui che si rivolge: "Ora lascia, Signore che il tuo servo vada in pace. Poiché così tanto tempo non tenevo Cristo, così a lungo non lo abbracciavo, ero imprigionato e non potevo uscire dai miei legami". Queste parole, del resto, non sono solo di Simeone, ma occorre udirle da tutti gli uomini. Se uno lascia il mondo, se è liberato dalla prigione e dalla dimora dei prigionieri per ottenere la regalità, prenda Gesù e lo abbracci, lo tenga sul suo cuore, e allora, pieno di gioia, potrà andare dove vuole.
</p>

<p>
<u>DiBruno1</u> / <br>
I miei occhi hanno visto la tua salvezza / (Ml 3,1-4 opp. Eb 2,14-18; Sal 23; Lc 2,22-40) / Perché lo Spirito Santo muove di noi cuore, mente, desideri, volontà, anima, spirito, corpo, bocca, orecchi, mani, ogni cellula del nostro essere, è necessaria che dimoriamo nella Legge del Signore. La sua azione è sempre duplice: dal peccato prima deve condurci nella grazia, dalla disobbedienza all’obbedienza, dalla morte alla vita. Solo dopo può prendere la nostra vita nelle sue mani e condurla secondo la divina volontà. Ma perché Lui possa condurci, muoverci, spingerci è obbligatorio per noi crescere in grazia e verità. Il peccato ci fa massi di piombo. Siamo inamovibili. La grazia ci rende come voglie secche. Possiamo rimanere sulle ali del vento dello Spirito Santo. Più si cresce in grazia e in sapienza e più la nostra resistenza viene meno. Gesù è stato condotto fin sulla croce, perché la sua crescita nell’obbedienza è stata al massimo delle umane possibilità. Simeone è uomo giusto, vive nel timore del Signore, ama la Legge del suo Dio. Ad essa ha consacrato la sua vita. Anche Maria e Giuseppe amano la Legge del loro Dio. La osservano in ogni loro precetto. Lo Spirito Santo può muovere gli uni e gli altri. Può far sì che si incontrino nel tempio del Signore. Si vive nella Legge, ci si incontra nella casa di Dio, per cantare la sua verità, il suo amore, la sua giustizia, la sua grande misericordia. Questo avviene sempre quando si dimora nella Legge del Signore. Quando invece si è fuori, lo Spirito non può operare e nessun incontro potrà mai avvenire. Chi è fuori della Legge non conosce lo Spirito di Dio. / Quando furono compiuti i giorni della loro purificazione rituale, secondo la legge di Mosè, portarono il bambino a Gerusalemme per presentarlo al Signore – come è scritto nella legge del Signore: Ogni maschio primogenito sarà sacro al Signore – e per offrire in sacrificio una coppia di tortore o due giovani colombi, come prescrive la legge del Signore. Ora a Gerusalemme c’era un uomo di nome Simeone, uomo giusto e pio, che aspettava la consolazione d’Israele, e lo Spirito Santo era su di lui. Lo Spirito Santo gli aveva preannunciato che non avrebbe visto la morte senza prima aver veduto il Cristo del Signore. Mosso dallo Spirito, si recò al tempio e, mentre i genitori vi portavano il bambino Gesù per fare ciò che la Legge prescriveva a suo riguardo, anch’egli lo accolse tra le braccia e benedisse Dio, dicendo: «Ora puoi lasciare, o Signore, che il tuo servo vada in pace, secondo la tua parola, perché i miei occhi hanno visto la tua salvezza, preparata da te davanti a tutti i popoli: luce per rivelarti alle genti e gloria del tuo popolo, Israele». Il padre e la madre di Gesù si stupivano delle cose che si dicevano di lui. Simeone li benedisse e a Maria, sua madre, disse: «Ecco, egli è qui per la caduta e la risurrezione di molti in Israele e come segno di contraddizione – e anche a te una spada trafiggerà l’anima –, affinché siano svelati i pensieri di molti cuori». C’era anche una profetessa, Anna, figlia di Fanuele, della tribù di Aser. Era molto avanzata in età, aveva vissuto con il marito sette anni dopo il suo matrimonio, era poi rimasta vedova e ora aveva ottantaquattro anni. Non si allontanava mai dal tempio, servendo Dio notte e giorno con digiuni e preghiere. Sopraggiunta in quel momento, si mise anche lei a lodare Dio e parlava del bambino a quanti aspettavano la redenzione di Gerusalemme. Quando ebbero adempiuto ogni cosa secondo la legge del Signore, fecero ritorno in Galilea, alla loro città di Nàzaret. Il bambino cresceva e si fortificava, pieno di sapienza, e la grazia di Dio era su di lui. / Simeone mandato dallo Spirito di Dio nel tempio, vede con gli occhi dello Spirito Santo il Bambino che Maria porta tra le braccia. Lo riconosce con la sapienza dello Spirito che è nel suo cuore. Parla di Lui con la bocca dello Spirito che si è fatta sua bocca. Il Figlio di Maria è la luce che Dio ha mandato nel mondo perché le genti fossero illuminate sul suo vero mistero. Non c’è vera conoscenza di Dio se non nella luce che è Cristo Gesù. Non si tratta di una luce che emana da Cristo, come la luce che viene emanata dal sole. Conosce il Padre chi diviene con Cristo un solo corpo, una sola vita, una sola luce. Chi non diviene luce di Cristo nella luce di Cristo mai potrà conoscere il mistero del Padre. Cristo e il Padre sono un solo mistero. Cristo è nel mistero del Padre, conosce il Padre. Il cristiano è nel mistero di Cristo, conosce Cristo, conosce il Padre. Cristo è la luce del Padre. Conosciamo il Padre se siamo luce di Cristo. / Madre di Dio, Angeli, Santi, fateci luce per illumina Cristo, dalla e nella luce di Cristo.
</p>

<p>
<u>DIBRUNO-21</u> / Come è scritto nella legge del Signore (Lc 2,22-40) / La famiglia di Gesù, Maria e Giuseppe nasce dall’obbedienza a Dio. Gesù si fa carne nel seno della Vergine Maria per obbedienza al Padre: “Sacrificio e offerta non gradisci, gli orecchi mi hai aperto, non hai chiesto olocausto né sacrificio per il peccato. Allora ho detto: «Ecco, io vengo. Nel rotolo del libro su di me è scritto di fare la tua volontà: mio Dio, questo io desidero; la tua legge è nel mio intimo»” (Sal 40 (39) 7-9). La Vergine Maria è Madre di Gesù per vocazione e per immediata risposta di accoglienza nella fede: “Ecco la serva del Signore: avvenga per me secondo la tua parola” (Lc 1,26-38). Anche Giuseppe è sposo castissimo della Madre di Dio e Padre di adozione di Cristo Gesù per vocazione e per immediata obbedienza (Mt 1,18-25). Non basta nascere dalla fede, come risposta di obbedienza ad una particolare vocazione e missione. Occorre poi portare tutta la vita nell’obbedienza alla Parola scritta per noi nelle sacre pagine, parola per noi contenuta nel Libri sia dell’Antico che del Nuovo Testamento. Maria e Giuseppe portano il Bambino a Gerusalemme per offrirlo al Signore così come prescrive la Legge del Signore. Così come la Parola di Dio comanda, così sempre si deve operare. Come Gesù vive per fare la volontà del Padre suo, così Maria e Giuseppe vivono per fare la volontà scritta da Dio nella Legge, nei Profeti, nei Salmi per loro. Obbedienza perfetta sempre. / Quando furono compiuti i giorni della loro purificazione rituale, secondo la legge di Mosè, Maria e Giuseppe portarono il bambino a Gerusalemme per presentarlo al Signore – come è scritto nella legge del Signore: «Ogni maschio primogenito sarà sacro al Signore» – e per offrire in sacrificio una coppia di tortore o due giovani colombi, come prescrive la legge del Signore. Ora a Gerusalemme c’era un uomo di nome Simeone, uomo giusto e pio, che aspettava la consolazione d’Israele, e lo Spirito Santo era su di lui. Lo Spirito Santo gli aveva preannunciato che non avrebbe visto la morte senza prima aver veduto il Cristo del Signore. Mosso dallo Spirito, si recò al tempio e, mentre i genitori vi portavano il bambino Gesù per fare ciò che la Legge prescriveva a suo riguardo, anch’egli lo accolse tra le braccia e benedisse Dio, dicendo: «Ora puoi lasciare, o Signore, che il tuo servo vada in pace, secondo la tua parola, perché i miei occhi hanno visto la tua salvezza, preparata da te davanti a tutti i popoli: luce per rivelarti alle genti e gloria del tuo popolo, Israele». Il padre e la madre di Gesù si stupivano delle cose che si dicevano di lui. Simeone li benedisse e a Maria, sua madre, disse: «Ecco, egli è qui per la caduta e la risurrezione di molti in Israele e come segno di contraddizione – e anche a te una spada trafiggerà l’anima –, affinché siano svelati i pensieri di molti cuori». C’era anche una profetessa, Anna, figlia di Fanuèle, della tribù di Aser. Era molto avanzata in età, aveva vissuto con il marito sette anni dopo il suo matrimonio, era poi rimasta vedova e ora aveva ottantaquattro anni. Non si allontanava mai dal tempio, servendo Dio notte e giorno con digiuni e preghiere. Sopraggiunta in quel momento, si mise anche lei a lodare Dio e parlava del bambino a quanti aspettavano la redenzione di Gerusalemme. Quando ebbero adempiuto ogni cosa secondo la legge del Signore, fecero ritorno in Galilea, alla loro città di Nàzaret. Il bambino cresceva e si fortificava, pieno di sapienza, e la grazia di Dio era su di lui. / È giusto che ci si soffermi alquanto sulla professione di fede di Simeone: “I miei occhi hanno visto la tua salvezza, preparata da te davanti a tutti i popoli: luce per rivelarti alle genti e gloria del tuo popolo, Israele”. Dio, il Signore, il Creatore del cielo e della terra ha una sola salvezza da dare a tutti i popoli: Cristo Gesù, suo Figlio. Gesù è anche la luce che deve rivelare chi è il Signore davanti alle genti. Gesù è gloria del popolo del Signore perché è un frutto, oltre che dono di Dio. In questa professione di fede vi è tutta la missione di Cristo e del suo corpo che è la Chiesa. Se la Chiesa non dona Cristo, priva il mondo della sua vera salvezza. Se la Chiesa non illumina il vero Dio con la vera luce di Cristo Signore, le genti rimarranno senza vera conoscenza del loro Signore, Creatore, Dio. Il cristiano mai deve dimenticare che è lui il datore al mondo della salvezza e della luce che sono in Cristo Gesù, nella Chiesa. / Madre della Redenzione, Angeli, Santi, fate che mai dimentichiamo la nostra missione.
</p>

<p>
<u>SILVESTRINI-21</u> / Andiamo incontro al Signore.  L'incontro con il Signore Gesù è sempre un incontro decisivo per tutti: grazie a lui, conosciamo l'amore di Dio per noi, comprendiamo il significato più vero della nostra vita e dell'intera storia umana, e veniamo resi capaci di agire con potenzialità nuove, nella gratitudine per i doni ricevuti, nell'imitazione di colui che ci ha amato per primo. Se condividiamo questa esperienza dell'incontro con il Signore Gesù, senza dubbio ci aiuteremo insieme a comprendere come tale incontro può cambiare le nostre vita, e ci sostenteremo vicendevolmente nella missione di testimoniare agli altri la grandezza e la potenza del suo amore. Purtroppo, sovente ci sono incontri non riusciti. Gesù ci insegna che la forza di un incontro riuscito, sta nella gratuità, nella condivisione e nel sevizio. Così il Signore Gesù ci viene incontro, e tale è il progetto divino, motivo che deve suscitare gioia e gratitudine come ad esempio di Maria, Giuseppe, Anna, e il vecchio Simeone. Un vero incontro esige un atteggiamento di apertura e di accoglienza. L'incontro con il Signore, non può attuarsi senza che in noi avvenga una profonda purificazione, l'offerta della nostra vita.
</p>

<p>
<u>LOYOLA1</u> / <br>
La risposta a chi aspetta la consolazione di Israele è un bambino: un cucciolo di uomo è segno di speranza, sempre. Il suo sguardo, la sua pelle, il suo profumo… tutto del neonato ci riporta a quella sensazione di innocenza pura di cui sentiamo una profonda nostalgia. Perché in fondo anche noi siamo stati così da piccoli. È una condizione che abbiamo abitato, data a priori – un dono – anche se non abbiamo potuto verbalizzarla ma soltanto viverla come sensazione. Nel vedere un bimbo, ci accorgiamo inaspettatamente che quel candore abita ancora dentro di noi. Non si è dileguato, è ancora lì vitale, dentro il nostro cuore. E proviamo quello stupore che prende la forma di una speranza: come sarebbe bello poter abitare il mondo in quel modo! Ma non è così facile trasformare quella sensazione in vita vissuta. Troppe volte quella bontà spontanea è stata avvilita, umiliata, maltrattata. Ci provoca imbarazzo lasciarla intravvedere dal di fuori, perché abbiamo la sensazione di sembrare fragili, deboli, infantili. Sentiamo l’esigenza di difenderla, ma nel farlo la isoliamo, la releghiamo in un angolo buio della nostra interiorità e finiamo per dimenticarla. Eppure, ci sono alcuni che invecchiano bene, semplicemente perché sanno vedere e riconoscere dentro di sé quel dono gratuito. Vivono la loro vita lasciando emergere quella bontà per donarla agli altri, senza vergogna. Li riconosci perché nei loro occhi brilla quell’umanità che permette a chi gli sta intorno di rispecchiarsi e ritrovarsi. È così che diventiamo consapevoli di essere scrigni preziosi che custodiscono la bellezza che siamo. In quali occasioni hai potuto riconoscere in te quel candore tipico dei neonati? Quale speranza genera in te questo candore originario? Immagina lo sguardo che vorresti avere da vecchio/a. Cosa vorresti trasmettere? (Flavio Emanuele Bottaro SJ)
</p>

<p>
<u>LOYOLA-21</u> / Ai confini del tempio, lascio le mani di chi fin qui mi ha portata, di chi mi ha condotta a te, mi ha parlato di te. Un respiro profondo, un passo in avanti. Ecco, Signore, la tua figlia amata, silenziosa, sale i gradini del tuo tempio. Uno alla volta, con calma, pazienza, faticando a tratti. Sotto il sole cocente, nell’ora più calda mi avvicino alla tua porta, con le mani aperte davanti a me: mani che offrono, mani che chiedono. Tu sei lì, sorridente, al centro del tempio. La tua veste porta ancora i segni della croce, ma il tuo sorriso è ciò che colma i miei passi, i miei occhi. Come una lama trafigge il mio cuore buio e arido che si libera di ogni pensiero, di ogni dubbio, di ogni fatica. E il cuore si spezza, perde buio a fiumi. Là dove c’era oscurità, ora c’è luce libera, vita pronta ad offrirsi. La tua croce è la chiave di volta della mia vita. Ecco, Signore, la tua figlia amata è qui davanti a te. / Quali persone ti hanno presentato al tempio? Quale lama trafigge il tuo cuore oggi? Quale meraviglia attendi? (Martina Pampagnin)
</p>

<h5>TUROLDO</h5>

<p>
PRESENTAZIONE DEL SIGNORE - INVITO / Nessuna notte aveva mai visto / una così forte luce risplendere, mai una simile luce irrompere contro le tenebre vostre, o uomini! Contro la cupa tua notte, Israele, notte ormai divenuta tua casa: quando egli scese a toglierti il giogo e a spezzarti la sbarra del carcere. Allora come un fiume la gioia si riversò sulla terra intera;  e tutto Israele si mise a cantare, come la gente che crede ora canta: «Ci è dato un bimbo, ci è nato un figlio, della Bellissima è l’unico figlio: in fronte porta lo splendido segno di primogenito avanti l’aurora». (D.M. Turoldo)
</p>

<p>
<u>LettureBose</u> / Presentazione del Signore al tempio / Oggi, secondo la Legge e il racconto del vangelo, trascorsi quaranta giorni dalla nascita di Cristo, il Signore è presentato al tempio dai suoi genitori. Oggi, accolto dal santo Simeone, è presentato al Padre insieme a santi doni. Oggi, da Simeone e Anna viene pubblicamente annunciato a quanti in Israele attendono la salvezza. Di questo santo spettacolo soltanto uomini di fede possono gioirne! Ecco qui la vergine e madre non di uno qualunque, ma di Dio. Viene accolto un bambino, figlio di una vergine, la cui divinità il mondo non può contenere. Accorrono anche i profeti, un uomo e una donna, e ambedue profetizzano. Viene fatta l'offerta per il bambino, non per purificarlo da qualche colpa, ma per dare apertamente un segno ... L'evangelista raccontando questo evento in conformità a ciò che prescrive la Legge, da un lato nasconde ai malvagi il mistero della divina incarnazione, dall'altro presenta la madre come obbediente alla Legge. Del resto che c'è da stupirsi se la madre osservava quella Legge che suo Figlio non era venuto per abolire, ma per darle compimento (Mt 5,17)? Essa sapeva, infatti, in che modo l'aveva concepito, in che modo l'aveva partorito e chi fosse colui che aveva generato. Ma osservando ciò che la Legge ordinava a tutti, attese il giorno della purificazione e tenne nascosta la maestà del Figlio ... La Vergine offre il Signore al profeta dei profeti, offre l'unico a uno solo, anzi lo offre a tutti offrendolo a uno solo, poiché per tutti ha generato il Salvatore. Non smette infatti di offrire colui che ha generato, poiché con le sue sante intercessioni fa sì che il Redentore sia unito agli eletti e, per dire il vero, la Santissima compie questo gesto con materno affetto. Elegge a figli quelli che la grazia divina unisce a Cristo. Come potrebbe non essere madre degli eletti colei che ha generato il loro fratello? Se, come dico, Cristo è fratello dei credenti, perché colei che ha generato Cristo non dovrebbe essere madre dei credenti? Perciò ti supplico, mia beatissima Vergine, acconsenti a offrirci Cristo tu, che non provi invidia per i tuoi figli. Non guardare le offese dei tuoi figli, che non ti rendono onore come dovrebbero. Chi si lascia vincere dall'amore materno sopporta la mancanza di rispetto dei figli. Soccorri con le tue preghiere i tuoi figli, che tu hai generato nel tuo unico Figlio, per quanto siano indegni di tanti doni. Prega il tuo unico Figlio per le trasgressioni di molti. (Ambrogio Autperto, Omelia sulla Purificazione di Maria 2-3.7)
</p>

<p>
<u>FEGF1</u> / Commento sul vangelo di Luca 6, 58-61 di Sant’Ambrogio nel quarto secolo / Io dico a te, alzati! / Prima di risuscitare una morta, allo scopo di condurre alla fede, Gesù comincia col guarire la donna affetta da emorragia. Il flusso si è fermato per istruirci: quando Gesù si avvicina all’una, l’altra è già guarita. Nello stesso modo, celebriamo la risurrezione nel tempo del Signore, la quale seguì la sua Passione, allo scopo di credere nella nostra vita eterna… I servi di Giàiro che vengono a dirgli: «non disturbare il Maestro» non credono nella risurrezione predetta nella Legge e compiuta nel Vangelo. Perciò Gesù prende con sé soltanto pochi testimoni della risurrezione che sta per compiersi: infatti non un gran numero ha creduto di primo acchito alla risurrezione. La folla deride Gesù quando egli dichiara: «La bambina non è morta, ma dorme». Coloro che non credono lo deridano. Che piangano i loro morti, coloro che li credono morti. Per quanti hanno fede nella risurrezione, la morte non è vista come una fine ma come un riposo… E Gesù, presa la mano della bambina, la guarì; poi ordinò di darle da mangiare. Questo è una garanzia della vita, affinché non si possa credere che sia un’illusione, ma proprio la realtà. Beata colei la cui mano è tenuta dalla Sapienza! Piaccia a Dio che anche la nostra venga tenuta, nelle nostre azioni. Che la giustizia tenga la mia mano; che il Verbo di Dio la tenga; Egli mi introduca dove egli dimora, distolga il mio spirito dall’errore, e così riconduca colui che egli ha salvato. Che ordini di darmi da mangiare: il pane del cielo è il Verbo di Dio. Questa Sapienza che ha deposto sull’altare il cibo del Corpo e del Sangue del Figlio di Dio ha dichiarato: «Venite, mangiate il mio pane, bevete il vino che io ho preparato per voi» (Pr 9,5).
</p>

<p>
<u>FEGF2</u> / IL SIGNORE E’ NOSTRA GIOIA E NOSTRA SPERANZA di San Cirillo d’Alessandria nel quarto secolo / “Eliminerà la morte per sempre; il Signore Dio asciugherà le lacrime su ogni volto (Is 25,8). All’insegnamento dei misteri della fede va unito molto opportunamente il necessario discorso sulla risurrezione dei morti. Perciò anche nel conferimento del battesimo, con la professione di fede affermiamo di aspettare la risurrezione futura, e vi crediamo. La morte colse il nostro progenitore Adamo a causa del peccato, lo assalì come una fiera selvaggia e crudele, e lo rapì; da allora comparvero fra gli abitanti della terra i lamenti, i lutti, le lacrime e i canti funebri. Ma cessarono in Cristo; il terzo giorno egli risuscitò calpestando la morte, e divenne per tutta l’umanità la via per vincerla definitivamente. Egli è il primogenito dei redivivi, la primizia di quanti sono morti: alla primizia seguirà tutto il resto, cioè noi. Perciò il lamento funebre si è mutato in gaudio, il sacco si è lacerato, e siamo rivestiti da Dio della gioia di Cristo.  In tal modo ogni lacrima è asciugata. Voi conoscerete, dice, colui che dà la gioia e perfino il vino, e che unge con unguento quelli che in Sion hanno minore facoltà di intendere; e conoscerete che è veramente Dio, il Figlio, della stessa natura di Dio, sebbene si presenti nella natura di servo, fatto uomo per la salvezza e la vita di tutti gli uomini, e simile in tutto agli altri uomini, eccetto il peccato. Ecco il nostro Dio nel quale abbiamo sperato, ed esultato per la nostra salvezza.
</p>

<h5>NELLAPAROLA</h5>

<p>
<a href="https://www.nellaparola.it/" title="https://www.nellaparola.it/" class="https">https://www.nellaparola.it/</a>
</p>

<h5>Epicoco</h5>

<p>
La festa della Presentazione di Gesù al Tempio è accompagnata dal brano del Vangelo che ne racconta la storia. L’attesa di Simeone non ci racconta semplicemente la vicenda di quest’uomo, ma ci racconta la struttura che è alla base di ogni uomo e di ogni donna. È una struttura di attesa. Noi ci definiamo spesso in rapporto alle nostre attese. Noi siamo le nostre attese. E senza rendercene conto la sostanza vera di ogni nostra attesa è sempre Cristo. È Lui il compimento vero di ciò che ci portiamo nel cuore. La cosa che forse dovremmo cercare di fare tutti è cercare Cristo ravvivando le nostre attese. Non è facile incontrare Cristo se non si hanno delle attese. Una vita che non ha attese è sempre una vita malata, una vita piena di peso e di senso di morte. La ricerca di Cristo coincide con la presa di coscienza forte di una rinascita di una grande attesa nel nostro cuore. Ma mai come nel Vangelo di oggi il tema della Luce è così ben espresso: “luce da illuminare le genti e gloria del tuo popolo Israele”. Luce che dissipa le tenebre. Luce che rivela il contenuto delle tenebre. Luce che riscatta le tenebre dalla dittatura della confusione e della paura. E tutto questo è ricapitolato in un bambino. Gesù ha un compito specifico dentro la nostra vita. Ha il compito di accendere luci lì dove ci sono solo tenebre. Perché solo quando chiamiamo per nome i nostri mali, i nostri peccati, le cose che ci spaventano, le cose su cui zoppichiamo, solo allora siamo abilitati a estirparli dalla nostra vita. Oggi è la festa della “luce accesa”. Oggi dobbiamo avere il coraggio di fermarci e di chiamare per nome tutto quello che è “contro” la nostra gioia, tutto quello che non ci permette di volare alto: rapporti sbagliati, abitudini distorte, paure sedimentate, insicurezze strutturate, bisogni inconfessati. Oggi non dobbiamo avere paura di questa luce, perchè solo dopo questa salutare “denuncia” può iniziare dentro la nostra vita una “novità” che la teologia chiama salvezza.
</p>

<p>
<u>RobertoPasolini</u> / Attestata a Gerusalemme già a partire dal IV secolo, la festa della Presentazione di Gesù al tempio si diffonde nei secoli successivi in Siria e, giungendo a Costantinopoli, assume il nome di “incontro” (in greco, Hypapantè). Questo titolo è perfettamente adeguato a descrivere l’ingresso del Verbo di Dio nella tenda della nostra umanità secondo la prospettiva offerta dall’autore della lettera agli Ebrei: «Poiché i figli hanno in comune il sangue e la carne, anche Cristo allo stesso modo ne è divenuto partecipe, per ridurre all’impotenza mediante la morte colui che della morte ha il potere, cioè il diavolo, e liberare così quelli che, per timore della morte, erano soggetti a schiavitù per tutta la vita» (Eb 2,14-15). Esattamente quaranta giorni dopo la celebrazione del santo Natale, la comunità dei credenti ravviva la memoria che «la luce vera» (Gv 1,9) non ha bisogno soltanto di essere accolta ma persino restituita. Solo così la gloria del Regno si può diffondere nel mondo e nella storia: attraverso il duplice movimento della nostra ricezione e restituzione, attraverso cui il mistero di Incarnazione si trasforma in un chiarore che «illumina ogni uomo» (1,9), luogo di salvezza e di convegno per tutti. La liturgia della festa odierna si apre, infatti, con un suggestivo lucernario, un gesto fortemente simbolico che funge da proemio simbolico alla celebrazione eucaristica. Tutti i fedeli sono invitati a prendere gioiosamente tra le mani la fiamma di una candela, quindi a entrare processionalmente nella sala liturgica custodendo «tra le braccia» (Lc 2,28) la luce, simbolo per eccellenza della manifestazione di Dio. È un rito semplice, familiare, eppure ricco di allusioni simboliche alla Pasqua e al Battesimo. Il gesto di apertura e di accoglienza della luce ci consente di «imitare» l’atteggiamento di Maria, la vergine che ha saputo fare generoso spazio all’irruzione di Dio nel suo giovane grembo, senza mai considerare questa elezione «un privilegio» (Fil 2,6), bensì un servizio da assumere fino alle conseguenze più estreme: «E anche a te una spada trafiggerà l’anima» (Lc 2,35). Il vangelo dipinge la madre di Dio proprio così, nel momento in cui insieme a Giuseppe si reca al tempio per offrire il suo primogenito come dono «sacro al Signore» (2,23), secondo quanto «prescrive la legge del Signore» (2,24). In questo atto di riconoscimento e di restituzione, la Chiesa manifesta l’essenza più profonda della sua missione nel mondo: accogliere e offrire il Salvatore del mondo, l’unico in grado di intercettare il sospiro profondo presente nel cuore di ogni esperienza umana: «Ecco, io manderò un mio messaggero a preparare la via davanti me e subito entrerà nel suo tempio il Signore che voi cercate; e l’angelo dell’alleanza, che voi sospirate, eccolo venire, dice il Signore degli eserciti» (Mal 3,1). Non è un caso che proprio in questo giorno la Chiesa faccia memoria del dono della Vita Consacrata, cioè di quell’esperienza ininterrotta di tanti uomini e donne che lungo i secoli, professando i consigli evangelici di povertà, castità e obbedienza, hanno manifestato il desiderio di una radicale dedizione al regno di Dio, offrendosi ai fratelli come un segno che «può e deve attirare efficacemente tutti i membri della Chiesa a compiere con slancio i doveri della vita cristiana» (Lumen Gentium, 44). Sappiamo che la Vita Consacrata non va collocata nella struttura gerarchica della Chiesa, «tuttavia appartiene inseparabilmente alla sua vita e alla sua santità» (LG 44). Essa è piuttosto da intendersi come una fiaccola accesa per ricordare alla Chiesa non tanto ciò che essa è chiamata a fare, quanto ciò che essa deve anzitutto essere, prima e al di là di ogni ruolo assunto: due braccia aperte disposte ad accogliere tutta la luce della rivelazione di Dio e, al contempo, a offrirla al mondo attraverso la testimonianza di una vita plasmata dalla logica delle beatitudini e dalla libertà della croce. Una vita in cui tutti, allo stesso modo, siamo partecipi della stessa salvezza di Cristo, il quale «doveva rendersi in tutto simile ai fratelli, per diventare un sommo sacerdote misericordioso e degno di fede» (Eb 2,17).
</p>

<h5>Semeraro MichaelDavide</h5>

<p>
Nella festa di quest’oggi viviamo la pienezza di ciò che abbiamo celebrato nel Natale del Signore. A distanza di quaranta giorni, il bambino Gesù viene portato dai suoi genitori nel tempio «come prescrive la legge del Signore« (Lc 2,24). Lo spazio dell’osservanza si dilata in un’eccedenza di accoglienza, di gioia, di scambio, di reciproco riconoscimento, nei cui segni già si prefigura il senso profondo di ciò che sarà l’annuncio del Vangelo. La consuetudine prevista e prescritta dalla Legge si dilata in un abbraccio amorevole, imprevisto, che si fa pregusto di ciò che avverrà sulle strade di Palestina al passaggio del Signore Gesù. La profezia e la primizia di quelli che saranno gli incontri di Gesù è affidata alle «braccia» (Lc 2,28) callose di Simeone e all’amorevole parlantina di una «profetessa» (2,36). Anna rompe gli indugi della discrezione propria di Giuseppe e Maria per indicare a tutti l’aurora già rilucente della «redenzione di Gerusalemme» (2,38). Con l’abbraccio di Simeone e Anna nel tempio si incontra il vecchio e il nuovo, la paziente attesa e lo spumeggiante compimento, la saggezza provata di due anziani invecchiati nella fedeltà e nella preghiera, e un bambino che porta sulla terra il profumo del cielo. Ciò che si consuma nel Tempio è ciò che siamo chiamati a celebrare e a rendere possibile con le nostre scelte nella vita quotidiana: l’incontro festoso tra le differenze più evidenti come può essere un neonato di quaranta giorni e una donna di ottantaquattro anni. La venuta del Signore nella casa della nostra umanità ci permette di non temere più alcuna differenza, soprattutto di non avere paura di nessuna fragilità: né quella degli anziani, né quella dei bambini, tra le quali si consumano e si patiscono le vulnerabilità di ogni età e di ogni passo. Anzi, la differenza nella fragilità accende la luce che contrassegna in modo del tutto particolare la festa delle luci o Candelora che abbiamo la gioia di celebrare in questo giorno. La parola della seconda lettura ci conforta: «proprio per essere stato messo alla prova e aver sofferto personalmente, egli è in grado di venire in aiuto a quelli che subiscono la prova» (Eb 2,18). Il profeta sembra quasi rincarare la dose: «Siederà per fondere e purificare l’argento; purificherà i figli di Levi, li affinerà come oro e argento, perché possano offrire al Signore un’offerta secondo giustizia» (Mal 3,3). Purificazione è un altro modo per indicare la festa odierna. Guidati dal bambino Gesù che viene accolto nel Tempio dal Padre suo, come promessa e premessa di ogni accoglienza, siamo chiamati a percorre anche noi la strada che sale verso gli atri del Signore, per farci accogliere dalla misericordia e poterci così accogliere personalmente e reciprocamente. La parola di Simeone rivolta a Maria è per ciascuno di noi: «anche a te una spada trafiggerà l’anima, affinché siano svelati i pensieri di molti cuori» (Lc 2,35). I primi pensieri a essere svelati per essere purificati sono quelli del nostro cuore talora così lento ad accogliere e farsi accogliere in quella fragilità che il Figlio di Dio ha sposato nel mistero della sua incarnazione.
</p>

<p>
<u>HomilyVoice-21</u> / PRIMA LETTURA / Allora l’offerta di Giuda e di Gerusalemme sarà gradita al Signore come nei giorni antichi, come negli anni lontani. L’offerta gradita al Padre nostro celeste è il sacrificio che il Figlio ha fatto a Lui della sua volontà. Solo questo sacrificio il Signore gradisce: l’obbedienza alla sua Parola con il dono di tutta la nostra vita. Ecco quanto il Salmo profetizza di Cristo Signore: Ho sperato, ho sperato nel Signore, ed egli su di me si è chinato, ha dato ascolto al mio grido. Mi ha tratto da un pozzo di acque tumultuose, dal fango della palude; ha stabilito i miei piedi sulla roccia, ha reso sicuri i miei passi. Mi ha messo sulla bocca un canto nuovo, una lode al nostro Dio. Molti vedranno e avranno timore e confideranno nel Signore. Beato l’uomo che ha posto la sua fiducia nel Signore e non si volge verso chi segue gli idoli né verso chi segue la menzogna. Quante meraviglie hai fatto, tu, Signore, mio Dio, quanti progetti in nostro favore: nessuno a te si può paragonare! Se li voglio annunciare e proclamare, sono troppi per essere contati. Sacrificio e offerta non gradisci, gli orecchi mi hai aperto, non hai chiesto olocausto né sacrificio per il peccato. Allora ho detto: «Ecco, io vengo. Nel rotolo del libro su di me è scritto di fare la tua volontà: mio Dio, questo io desidero; la tua legge è nel mio intimo». Ho annunciato la tua giustizia nella grande assemblea; vedi: non tengo chiuse le labbra, Signore, tu lo sai. Non ho nascosto la tua giustizia dentro il mio cuore, la tua verità e la tua salvezza ho proclamato. Non ho celato il tuo amore e la tua fedeltà alla grande assemblea (Sal 40,1-11). Ecco ora il compimento perfetto di questa profezia in Cristo Gesù. Veramente il Figlio ha voluto ed ha fatto la volontà del Padre con l’offerta del suo corpo sulla croce. La Legge infatti, poiché possiede soltanto un’ombra dei beni futuri e non la realtà stessa delle cose, non ha mai il potere di condurre alla perfezione per mezzo di sacrifici – sempre uguali, che si continuano a offrire di anno in anno – coloro che si accostano a Dio. Altrimenti, non si sarebbe forse cessato di offrirli, dal momento che gli offerenti, purificati una volta per tutte, non avrebbero più alcuna coscienza dei peccati? Invece in quei sacrifici si rinnova di anno in anno il ricordo dei peccati. È impossibile infatti che il sangue di tori e di capri elimini i peccati. Per questo, entrando nel mondo, Cristo dice: Tu non hai voluto né sacrificio né offerta, un corpo invece mi hai preparato. 6 Non hai gradito né olocausti né sacrifici per il peccato. Allora ho detto: «Ecco, io vengo – poiché di me sta scritto nel rotolo del libro – per fare, o Dio, la tua volontà». Dopo aver detto: Tu non hai voluto e non hai gradito né sacrifici né offerte, né olocausti né sacrifici per il peccato, cose che vengono offerte secondo la Legge, soggiunge: Ecco, io vengo a fare la tua volontà. Così egli abolisce il primo sacrificio per costituire quello nuovo. Mediante quella volontà siamo stati santificati per mezzo dell’offerta del corpo di Gesù Cristo, una volta per sempre. Ogni sacerdote si presenta giorno per giorno a celebrare il culto e a offrire molte volte gli stessi sacrifici, che non possono mai eliminare i peccati. Cristo, invece, avendo offerto un solo sacrificio per i peccati, si è assiso per sempre alla destra di Dio, aspettando ormai che i suoi nemici vengano posti a sgabello dei suoi piedi. Infatti, con un’unica offerta egli ha reso perfetti per sempre quelli che vengono santificati. A noi lo testimonia anche lo Spirito Santo. Infatti, dopo aver detto: Questa è l’alleanza che io stipulerò con loro dopo quei giorni, dice il Signore: io porrò le mie leggi nei loro cuori e le imprimerò nella loro mente, dice: e non mi ricorderò più dei loro peccati e delle loro iniquità. Ora, dove c’è il perdono di queste cose, non c’è più offerta per il peccato (Eb 10,1-18). Lo Spirito Santo rivela cosa farà Cristo Gesù. Lo Spirito Santo ci annuncia che quanto Lui aveva rivelato si è compiuto. Noi siamo salvati, redenti, giustificati per questo sacrificio. La nostra salvezza è un dono che il Padre ci fa grazie a questo sacrificio. Ecco un’altra Parola di purissima luce data a noi dallo Spirito Santo: Quando offrirà se stesso in sacrificio di riparazione, vedrà una discendenza, vivrà a lungo, si compirà per mezzo suo la volontà del Signore. Dopo il suo intimo tormento vedrà la luce e si sazierà della sua conoscenza; il giusto mio servo giustificherà molti, egli si addosserà le loro iniquità. Perciò io gli darò in premio le moltitudini, dei potenti egli farà bottino, perché ha spogliato se stesso fino alla morte ed è stato annoverato fra gli empi, mentre egli portava il peccato di molti e intercedeva per i colpevoli (Is 53,10-12). L’offerta gradita al Padre, il sacrificio perfetto, è quello offerto da Gesù Signore con la sua obbedienza fino alla morte e alla morte di croce. LEGGIAMO Mal 3,1-4 Ecco, io manderò un mio messaggero a preparare la via davanti a me e subito entrerà nel suo tempio il Signore che voi cercate; e l’angelo dell’alleanza, che voi sospirate, eccolo venire, dice il Signore degli eserciti. Chi sopporterà il giorno della sua venuta? Chi resisterà al suo apparire? Egli è come il fuoco del fonditore e come la lisciva dei lavandai. Siederà per fondere e purificare l’argento; purificherà i figli di Levi, li affinerà come oro e argento, perché possano offrire al Signore un’offerta secondo giustizia. Allora l’offerta di Giuda e di Gerusalemme sarà gradita al Signore come nei giorni antichi, come negli anni lontani. Essendo la salvezza e la redenzione di ogni uomo un “premio” dato dal Padre a Cristo Gesù per la sia offerta pura e santa, questo “premio” oggi è dato in virtù dell’offerta del corpo di Cristo che è la Chiesa. Ogni discepolo di Gesù che in Cristo, con Cristo, per Cristo, si offre al Padre con il dono di tutto se stesso. Per questo suo sacrificio il Padre aggiunge salvezza alla salvezza di Cristo Gesù. Ora riflettiamo: Se noi escludiamo Cristo Gesù dalla nostra relazione con Dio, non possiamo più offrici al Padre, perché l’offerta pura e santa, può avvenire solo come vero corpo di Cristo, nel corpo di Cristo, per il corpo di Cristo. Poiché senza offerta pura e santa nel corpo di Cristo non c’è né redenzione e né salvezza, quanto noi facciamo è opera vana. Il cristiano e Cristo sono un solo corpo, inseparabile in eterno. Come solo corpo devono essere una sola offerta. Se il cristiano e Cristo sono una sola cosa, potrà mai esistere un cristiano sulla terra senza pubblica confessione che lui e Cristo sono una sola cosa, un solo corpo, una sola vita, una sola offerta? Potrà mai esistere un cristiano che proponga e insegni vie di salvezza escludendo se stesso da Cristo, dal suo corpo, dalla sua offerta? È questo il grande tradimento cristiano, tradimento non solo di Cristo, ma del cristiano stesso. Un cristiano che insegna e predica un Dio senza Cristo è un cristiano che si dice cristiano senza Cristo. Sono tutti non veri cristiani quanti predicano che si può essere di Dio senza essere di Cristo. Nessuno potrà essere del vero Dio e Padre se non in Cristo, con Cristo, per Cristo, perché il Padre ha stabilito che nessuna relazione vera potrà esistere con Lui se non in una purissima nostra relazione vera con Cristo Gesù. Questo decreto eterno nessuno lo potrà abrogare. Non vi è creatura che lo possa cancellare né nei cieli, né sulla terra, né negli inferi. Cristo Gesù è l’essenza che separa il vero Dio dagli idoli. In Cristo, con Cristo, per Cristo noi adoriamo il vero Dio. Senza Cristo il Dio che adoriamo è: un idolo, o un Dio poco Dio, o un Dio non perfettamente Dio, Dio o non vero Dio. La verità di Dio è solo Cristo Gesù. Nessun altro è la verità di Dio. / LETTURA DEL VANGELO / «Ora puoi lasciare, o Signore, che il tuo servo vada in pace, secondo la tua parola, perché i miei occhi hanno visto la tua salvezza, preparata da te davanti a tutti i popoli: luce per rivelarti alle genti e gloria del tuo popolo, Israele». Dio è luce eterna. Luce eterna, per generazione anch’essa eterna, è il Verbo che in principio è Dio ed è presso Dio. Dio da Dio, Luce da Luce, generato, non creato, della stessa sostanza del Padre. Il Signore Dio ha promesso di illuminare con la sua luce eterna il suo popolo. Le sue Parole sono così riferite dal profeta Isaia: Il sole non sarà più la tua luce di giorno, né ti illuminerà più lo splendore della luna. Ma il Signore sarà per te luce eterna, il tuo Dio sarà il tuo splendore. Il tuo sole non tramonterà più né la tua luna si dileguerà, perché il Signore sarà per te luce eterna; saranno finiti i giorni del tuo lutto. Il tuo popolo sarà tutto di giusti, per sempre avranno in eredità la terra, germogli delle piantagioni del Signore (Is 60,19-21). Queste Parole trovano il loro pieno, perfetto, eterno compimento nella Gerusalemme del cielo. Ecco cosa l’Apostolo Giovani riferisce di questa città celeste: In essa non vidi alcun tempio: il Signore Dio, l’Onnipotente, e l’Agnello sono il suo tempio. La città non ha bisogno della luce del sole, né della luce della luna: la gloria di Dio la illumina e la sua lampada è l’Agnello. Le nazioni cammineranno alla sua luce, e i re della terra a lei porteranno il loro splendore. Le sue porte non si chiuderanno mai durante il giorno, perché non vi sarà più notte. E porteranno a lei la gloria e l’onore delle nazioni. Non entrerà in essa nulla d’impuro, né chi commette orrori o falsità, ma solo quelli che sono scritti nel libro della vita dell’Agnello. E mi mostrò poi un fiume d’acqua viva, limpido come cristallo, che scaturiva dal trono di Dio e dell’Agnello. In mezzo alla piazza della città, e da una parte e dall’altra del fiume, si trova un albero di vita che dà frutti dodici volte all’anno, portando frutto ogni mese; le foglie dell’albero servono a guarire le nazioni. E non vi sarà più maledizione. Nella città vi sarà il trono di Dio e dell’Agnello: i suoi servi lo adoreranno; vedranno il suo volto e porteranno il suo nome sulla fronte. Non vi sarà più notte, e non avranno più bisogno di luce di lampada né di luce di sole, perché il Signore Dio li illuminerà. E regneranno nei secoli dei secoli (Ap 21,22-22,5). La terra è avvolta dalle tenebre. Anche questa è profezia di Isaia. Su questa terra di tenebre e di caligine il Signore ha fatto brillare la sua Luce Eterna fattasi carne che è Gesù di Nazaret: Terra di Zàbulon e terra di Nèftali, sulla via del mare, oltre il Giordano, Galilea delle genti! Il popolo che abitava nelle tenebre vide una grande luce, per quelli che abitavano in regione e ombra di morte una luce è sorta (Mt 4,15-16). Gesù è la Luce eterna del Padre fattasi carne, da Lui mandato sulla nostra terra per illuminare, Lui, il Padre, presso tutte le genti. Chi vuole conoscere la Luce eterna, che è Dio, il Signore, il Creatore del cielo e della terra, il Redentore dell’uomo, il Padre giusto e misericordioso, deve lasciarsi illuminare dalla Luce che è Cristo Gesù. Chi non si lascia illuminare da questa Luce eterna a noi inviata dal Padre per essere Luce eterna visibile in mezzo a noi, mai potrà conoscere Dio. Il nostro Dio abita in una Luce inaccessibile e solo lasciandoci illuminare dalla Luce eterna incarnata, lo possiamo conoscere. Cristo Gesù, Luce eterna del Padre, deve essere portato nel mondo dalla Luce del discepolo di Gesù, che è Luce partecipata nella sua natura per opera dello Spirito Santo. Davanti a Dio, che dà vita a tutte le cose, e a Gesù Cristo, che ha dato la sua bella testimonianza davanti a Ponzio Pilato, ti ordino di conservare senza macchia e in modo irreprensibile il comandamento, fino alla manifestazione del Signore nostro Gesù Cristo, che al tempo stabilito sarà a noi mostrata da Dio, il beato e unico Sovrano, il Re dei re e Signore dei signori, il solo che possiede l’immortalità e abita una luce inaccessibile: nessuno fra gli uomini lo ha mai visto né può vederlo. A lui onore e potenza per sempre. Amen (1Tm 6,13-16). Dio è Luce eterna. Cristo Gesù è Luce eterna per generazione eterna dal Padre. Lui è oggi Luce eterna nella carne. Il cristiano è Luce dalla Luce, nella Luce, con la Luce, per la Luce eterna di Cristo Gesù. Quanto viene predicato di Cristo Signore, oggi deve essere predicato del cristiano. Lui è luce per illuminare Cristo presso ogni uomo. Solo illuminando ogni uomo con la Luce di Cristo Gesù, si conoscerà la Luce eterna che è il Padre, il Signore nostro Dio. / LEGGIAMO IL TESTO di Lc 2,22-40 / Quando furono compiuti i giorni della loro purificazione rituale, secondo la legge di Mosè, portarono il bambino a Gerusalemme per presentarlo al Signore – come è scritto nella legge del Signore: Ogni maschio primogenito sarà sacro al Signore – e per offrire in sacrificio una coppia di tortore o due giovani colombi, come prescrive la legge del Signore. Ora a Gerusalemme c’era un uomo di nome Simeone, uomo giusto e pio, che aspettava la consolazione d’Israele, e lo Spirito Santo era su di lui. Lo Spirito Santo gli aveva preannunciato che non avrebbe visto la morte senza prima aver veduto il Cristo del Signore. Mosso dallo Spirito, si recò al tempio e, mentre i genitori vi portavano il bambino Gesù per fare ciò che la Legge prescriveva a suo riguardo, anch’egli lo accolse tra le braccia e benedisse Dio, dicendo: «Ora puoi lasciare, o Signore, che il tuo servo vada in pace, secondo la tua parola, perché i miei occhi hanno visto la tua salvezza, preparata da te davanti a tutti i popoli: luce per rivelarti alle genti e gloria del tuo popolo, Israele». Il padre e la madre di Gesù si stupivano delle cose che si dicevano di lui. Simeone li benedisse e a Maria, sua madre, disse: «Ecco, egli è qui per la caduta e la risurrezione di molti in Israele e come segno di contraddizione – e anche a te una spada trafiggerà l’anima –, affinché siano svelati i pensieri di molti cuori». C’era anche una profetessa, Anna, figlia di Fanuele, della tribù di Aser. Era molto avanzata in età, aveva vissuto con il marito sette anni dopo il suo matrimonio, era poi rimasta vedova e ora aveva ottantaquattro anni. Non si allontanava mai dal tempio, servendo Dio notte e giorno con digiuni e preghiere. Sopraggiunta in quel momento, si mise anche lei a lodare Dio e parlava del bambino a quanti aspettavano la redenzione di Gerusalemme. Quando ebbero adempiuto ogni cosa secondo la legge del Signore, fecero ritorno in Galilea, alla loro città di Nàzaret. Il bambino cresceva e si fortificava, pieno di sapienza, e la grazia di Dio era su di lui. Se Cristo Gesù, Luce eterna incarnata, è stato dato a noi dal Signore nostro Dio, dal nostro Creatore e Redentore, Salvatore e Vita Eterna, perché per la sua Luce anche noi diveniamo Luce in Lui, e per questa Luce conosciamo il Padre secondo verità e tutto questo avviene per opera dello Spirito Santo, perché oggi noi, discepoli di Gesù, insegniamo, predichiamo, profetizziamo non più dalla Luce di Cristo Gesù? È questo il segno che noi non siamo nella sua Luce, non siamo Luce dalla sua Luce, non siamo Luce a servizio della sua Luce eterna, Luce interamente a servizio del Padre per far conoscere il Padre. Se non siamo Luce neanche più siamo discepoli di Cristo Gesù. Ecco allora il grande inganno: Non siamo Luce in Cristo, non siamo discepoli di Cristo, ma in nome di Cristo, in nome del nostro essere discepoli, insegniamo dottrine contrarie al nome di Cristo Gesù. In nome di Cristo, servendoci di una falsa autorità, rinneghiamo Cristo e sempre in suo nome insegniamo dottrine perverse. Questa è la vera falsa profezia: neghiamo Cristo in nome di Cristo, avvalendoci della nostra autorità di discepoli di Cristo. Per questa falsa profezia la Chiesa va in rovina, viene distrutta. Se va in rovina la Chiesa, il mondo andrà in rovina, perché la Chiesa è Luce nella Luce di Cristo per illuminare il mondo con la verità di Cristo, nella quale vi è tutta la verità del Padre. Finalmente Satana sta riuscendo nel suo intento: trasformare i figli della Luce in falsi profeti della Luce in nome della Luce nella quale dicono di credere. Non esiste inganno più grande. Madre della Luce eterna che in te si è fatta carne, liberaci da questa schiavitù di Satana. Fa’ che ogni cristiano sia vera Luce in Cristo. Amen.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
