<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Venerdì della I settimana di Quaresima.
</p>

<p>
<u>ANTIFONA</u> / Salva, o Signore, il mio cuore angosciato, vedi la mia povertà e la mia fatica e perdona tutti i miei peccati. (Sal 24,17-18)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Concedi, o Signore, alla tua Chiesa di prepararsi interiormente alla celebrazione della Pasqua, perché il comune impegno nella mortificazione corporale porti a tutti noi un vero rinnovamento dello spirito. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Forse che io ho piacere della morte del malvagio, o non piuttosto che desista dalla sua condotta e viva?</b> / Dal libro del profeta Ezechièle (Ez 18,21-28) / Così dice il Signore Dio: «Se il malvagio si allontana da tutti i peccati che ha commesso e osserva tutte le mie leggi e agisce con giustizia e rettitudine, egli vivrà, non morirà. Nessuna delle colpe commesse sarà più ricordata, ma vivrà per la giustizia che ha praticato. Forse che io ho piacere della morte del malvagio - oracolo del Signore - o non piuttosto che desista dalla sua condotta e viva? Ma se il giusto si allontana dalla giustizia e commette il male, imitando tutte le azioni abominevoli che l'empio commette, potrà egli vivere? Tutte le opere giuste da lui fatte saranno dimenticate; a causa della prevaricazione in cui è caduto e del peccato che ha commesso, egli morirà. Voi dite: "Non è retto il modo di agire del Signore". Ascolta dunque, casa d'Israele: Non è retta la mia condotta o piuttosto non è retta la vostra? Se il giusto si allontana dalla giustizia e commette il male e a causa di questo muore, egli muore appunto per il male che ha commesso. E se il malvagio si converte dalla sua malvagità che ha commesso e compie ciò che è retto e giusto, egli fa vivere se stesso. Ha riflettuto, si è allontanato da tutte le colpe commesse: egli certo vivrà e non morirà». / Parola di Dio.
</p>

<p>
<u>PSALMUS</u> / (Sal 129) <b>Se consideri le colpe, Signore, chi ti può resistere?</b> / Dal profondo a te grido, o Signore; Signore, ascolta la mia voce. Siano i tuoi orecchi attenti alla voce della mia supplica. / Se consideri le colpe, Signore, Signore, chi ti può resistere? Ma con te è il perdono: così avremo il tuo timore. / Io spero, Signore. Spera l'anima mia, attendo la sua parola. L'anima mia è rivolta al Signore più che le sentinelle all'aurora. / Più che le sentinelle all'aurora, Israele attenda il Signore, perché con il Signore è la misericordia e grande è con lui la redenzione. Egli redimerà Israele da tutte le sue colpe.
</p>

<p>
<u>ACCLAMATIO</u> / Lode a te, o Cristo, re di eterna gloria! / Liberatevi da tutte le iniquità commesse, dice il Signore, e formatevi un cuore nuovo e uno spirito nuovo. (Ez 18,31) / Lode a te, o Cristo, re di eterna gloria!
</p>

<p>
<u>VANGELO</u> / <b>Va' prima a riconciliarti con il tuo fratello</b> / Dal Vangelo secondo  Matteo (Mt 5, 20-26) / In quel tempo, Gesù disse ai suoi discepoli: «Se la vostra giustizia non supererà quella degli scribi e dei farisei, non entrerete nel regno dei cieli. Avete inteso che fu detto agli antichi: "Non ucciderai"; chi avrà ucciso dovrà essere sottoposto al giudizio. Ma io vi dico: chiunque si adira con il proprio fratello dovrà essere sottoposto al giudizio. Chi poi dice al fratello: "Stupido", dovrà essere sottoposto al sinèdrio; e chi gli dice: "Pazzo", sarà destinato al fuoco della Geènna. Se dunque tu presenti la tua offerta all'altare e lì ti ricordi che tuo fratello ha qualche cosa contro di te, lascia lì il tuo dono davanti all'altare, va' prima a riconciliarti con il tuo fratello e poi torna a offrire il tuo dono. Mettiti presto d'accordo con il tuo avversario mentre sei in cammino con lui, perché l'avversario non ti consegni al giudice e il giudice alla guardia, e tu venga gettato in prigione. In verità io ti dico: non uscirai di là finché non avrai pagato fino all'ultimo spicciolo!». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Il Signore è fonte di vita e di gioia per i peccatori che si pentono. Per questo, rivolgiamo a lui le nostre preghiere, che esprimono l'ansia di riconciliazione della Chiesa e del mondo. Preghiamo insieme dicendo: <b>Rendici capaci di riconciliazione, Signore.</b> / Perchè la Chiesa, che proclama la lieta novella della riconciliazione, sappia evitare con umiltà gli atteggiamenti e le parole che possono disturbare i germi di fede dell'uomo. Preghiamo: / Perchè i governanti dei popoli si convincano che non si dà vera civiltà senza il riferimento a Dio. Preghiamo: / Perchè coloro che si pentono e si dissociano dalla violenza e dalla criminalità, sperimentino nel perdono cristiano la possibilità di una vita nuova. Preghiamo: / Perchè l'esercizio del perdono, in famiglia o nella società, riveli il fascino e la potenza dell'amore di Dio che tutto scusa e tutto comprende. Preghiamo: / Perchè la conversione del cuore, sollecitata da questa eucaristia e dalla penitenza quaresimale, trasformi le nostre parole e le nostre opere. Preghiamo: / Per le persone e le famiglie che non sanno come giungere alla riconciliazione. / Per le persone che abbiamo escluso per sempre dalla nostra vita. / O Dio, non c'è cosa che ti stia a cuore più della vita, della dignità e della reputazione dell'uomo, tanto che perdoni volentieri al malvagio che si pente e lo fai rivivere; concedi a tutti noi la grazia di amarci e di rimanere uniti a te nell'osservanza della tua Parola. Per Cristo nostro Signore. Amen.
</p>

<p>
<u>OFFERTORIO</u> / Accogli, o Signore, questo sacrificio che nella tua grande misericordia hai istituito perché abbiamo pace con te e otteniamo il dono della salvezza eterna. Per Cristo nostro Signore.
</p>

<p>
<u>PREFAZIO</u> / <b>Il significato spirituale della Quaresima</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Ogni anno tu doni ai tuoi fedeli di prepararsi con gioia, purificati nello spirito, alla celebrazione della Pasqua, perché, assidui nella preghiera e nella carità operosa, attingano ai misteri della redenzione la pienezza della vita nuova in Cristo tuo Figlio, nostro salvatore. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Io non godo della morte del malvagio, ma che il malvagio si converta dalla sua malvagità e viva. (Ez 33,11) ♦ Se un tuo fratello ha qualcosa contro di te, va’ prima a riconciliarti con lui. (Mt 5,23-24)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Questi santi sacramenti che abbiamo ricevuto ci rinnovino profondamente, o Signore, perché liberi dalla corruzione del peccato entriamo in comunione con il tuo mistero di salvezza. Per Cristo nostro Signore. / Orazione sul popolo ad libitum / Guarda con bontà, o Signore, il tuo popolo, e fa’ che le sue opere di penitenza manifestino una vera conversione interiore. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / <br>
San Giovanni Crisostomo (ca 345-407) sacerdote ad Antiochia poi vescovo di Costantinopoli, dottore della Chiesa / Discorsi, 2, 6; PG 49, 390 / "Per mezzo della croce, distruggendo in se stesso l'inimicizia" (Ef 2,16) / Cristo ha dato la sua vita per te e tu continui a detestare costui  che è un servo come te? Come puoi avanzare verso la tavola della pace? Il tuo Maestro non ha esitato a sopportare per te tutte le sofferenze, e tu rifiuti anche di rinunciare alla tua collera? "Un tale mi ha offeso gravemente, dici, tante volte è stato ingiusto con me, mi ha persino minacciato di morte!" Cos'è questo? Non ti ha ancora crocifisso come i nemici hanno crocifisso il Signore. Se non perdoni le offese del tuo prossimo, neanche il Padre tuo che è nei cieli rimetterà le tue colpe (Mt 6,15). Cosa dice la tua coscienza quando pronunci queste parole: "Padre nostro che sei nei cieli, sia santificato il tuo nome" e ciò che segue? Per Cristo non c'è alcuna differenza: ha versato il suo sangue anche per coloro che hanno versato il suo. Potresti fare qualcosa di simile? Quando rifiuti di perdonare al tuo nemico, arrechi torto a te, non a lui...; ciò che stai preparando è un castigo per te nel giorno del giudizio... Ascolta ciò che dice il Signore: "Se presenti la tua offerta sull'altare e lì ti ricordi che tuo fratello ha qualche cosa contro di te, lascia lì il tuo dono davanti all'altare e va' prima a riconciliarti con il tuo fratello e poi torna ad offrire il tuo dono"... Il Figlio dell'uomo infatti è venuto nel mondo per riconciliare l'umanità con il Padre. Come dice Paolo: "Piacque a Dio per mezzo di lui di riconciliare a sé tutte le cose" "per mezzo della croce, distruggendo in se stesso l'inimicizia" (Col 1,20 ; Ef 2,16).
</p>

<p>
<u>EVANGELIZO-21</u> / Beato Columba Marmion (1858-1923) abate / La società cenobitica / Guai a chi insidia lo spirito di carità / Può capitare, (...) che noi stessi "mettiamo fuori" i nostri fratelli. Come avviene? Mancando di carità; escludiamo qualcuno, se non dal cuore, almeno dalla pratica della carità. Si può ancora escludere qualcuno dal cuore degli altri suscitando sfiducia fra le persone. E' quello un peccato contrarissimo allo spirito cristiano, per cui dobbiamo metterci in guardia contro di esso e agire in questa materia con grande delicatezza. La società cenobitica è una, il cemento che unisce i diversi membri è la carità. Se questa diminuisce la vita divina tende subito a diminuire nel corpo sociale. Quale è infatti il segno distintivo da cui si riconoscono infallibilmente i membri della società cristiana, segno dato da Cristo stesso? E' l'amore reciproco (Gv 13,35). E' la stessa cosa per la società monastica, e il vero distintivo della protezione di Gesù Cristo su una comunità religiosa è la carità che regna fra i membri. Guai a chi insidia, in qualsiasi modo, questo spirito di carità! Stracciando il vestito della Sposa, strappano dalla loro anima il segno cristiano per eccellenza. Cristo è uno; e ci dice che quanto facciamo al più piccolo dei fratelli - dei suoi fratelli - , in bene o in male, lo facciamo a lui stesso (Mt 25,40.45).
</p>

<p>
<u>DiBruno1</u> / <br>
Mettiti presto d’accordo con il tuo avversario / (Ez 18,21-28; Sal 129; Mt 5,20-26) / La vita pubblica di Gesù, secondo il Vangelo di Matteo, si compie su quattro monti: il monte delle Beatitudini, l’alto monte della Trasfigurazione, il monte Calvario, il monte della missione conferita ai suoi Apostoli. Sul monte delle Beatitudini promulga la nuova Legge, manifesta la volontà del Padre nella sua perfezione assoluta. A questa perfezione neanche un Angelo del cielo, se volesse, potrebbe aggiungere un solo codicillo per migliorarla o renderla ancora più perfetta. La perfezione è divinamente piena ed è eterna e immodificabile nei secoli. Sull’alto monte della Trasfigurazione Gesù rivela che il suo mistero è di morte per crocifissione e di gloriosa risurrezione. Croce e gloria sono un solo mistero. Lui per prendere possesso del suo regno dovrà passare per la via della croce. Sul monte Calvario fa sgorgare dal suo corpo trafitto il sangue e l’acqua che dovrà creare e far vivere la nuova umanità. Se l’uomo non viene immerso nell’acqua dello Spirito Santo e non si sazia del sangue di Cristo Signore, mai diverrà uomo nuovo, mai potrà vivere da uomo nuovo. Sul monte della Galilea o della missione Gesù dona ai suoi Apostoli i suoi poteri. Essi dovranno andare per il mondo e compiere la sua missione. Dovranno divulgare il Vangelo. Invitare alla conversione. Battezzare i credenti nel suo Vangelo nel nome del Padre e del Figlio e dello Spirito Santo. Creati gli uomini nuovi, deve insegnare loro come si vive da uomini nuovi. / Purtroppo questa ricchezza di vita eterna oggi sta scomparendo, perché Cristo sta scomparendo dalla nostra terra a causa di molti figli della Chiesa che lo hanno dichiarato inutile alla salvezza, come inutile hanno dichiarato il Vangelo e lo Spirito Santo. Poi, quando si accorgono che le acque del diluvio del peccato e della malvagità stanno affogando l’umanità, allora corrono ai ripari facendo qualche timido appello all’esistenza di Dio e della sua divina volontà. Non sanno che questo appello è in tutto simile all’appello di un uomo che vede un leone che insegue la sua preda e gli grida che deve rispettare la vita dell’altro. Il leone vivrà da leone perché quella è la sua natura. Se si vuole che mangi paglia, allora lo si deve trasformare nella natura. Gesù è venuto. Oggi manifesta all’uomo che vive governato dalla carne che dovrà lasciarsi governare dallo Spirito Santo e dalla sua sapienza che cerca sempre la pace. Dovrà lasciarsi dirigere e guidare dallo Spirito di umiltà, mitezza, rispetto, purezza del cuore, della mente, della bocca. Nessuna parola stolta dovrà uscire da lui. Mai. Oggi Gesù dichiara come il Padre vede la nuova umanità e come essa dovrà vivere per divenirlo. / Io vi dico infatti: se la vostra giustizia non supererà quella degli scribi e dei farisei, non entrerete nel regno dei cieli. Avete inteso che fu detto agli antichi: Non ucciderai; chi avrà ucciso dovrà essere sottoposto al giudizio. Ma io vi dico: chiunque si adira con il proprio fratello dovrà essere sottoposto al giudizio. Chi poi dice al fratello: “Stupido”, dovrà essere sottoposto al sinedrio; e chi gli dice: “Pazzo”, sarà destinato al fuoco della Geènna. Se dunque tu presenti la tua offerta all’altare e lì ti ricordi che tuo fratello ha qualche cosa contro di te, lascia lì il tuo dono davanti all’altare, va’ prima a riconciliarti con il tuo fratello e poi torna a offrire il tuo dono. Mettiti presto d’accordo con il tuo avversario mentre sei in cammino con lui, perché l’avversario non ti consegni al giudice e il giudice alla guardia, e tu venga gettato in prigione. In verità io ti dico: non uscirai di là finché non avrai pagato fino all’ultimo spicciolo! / È tristezza eterna pensare che oggi il cristiano non segue il cammino di Gesù. Non sale più sulla montagna delle Beatitudini per ascoltare la promulgazione della Legge della vera umanità. Non sale più sull’alto monte della Trasfigurazione per conoscere che il suo mistero è insieme di Crocifissione e di Risurrezione, di morte e di vita, di morte quotidiana al peccato e di rinascita a vita nuova. Non sale sul Golgota per fare della sua vita un olocausto al Signore, affinché da essa il Padre possa creare i suoi figli di adozione. Non si reca più neanche in Galilea per ricevere da Gesù la missione che dovrà vivere in mezzo ai suoi fratelli. Questi quattro monti mai dovranno essere abbandonati dal discepolo di Gesù. Uno solo non frequentato e tutto del suo essere cristiano viene meno. Gli manca una verità essenziale del suo essere discepolo. / Madre di Dio, Angeli, Santi, aiutateci a rimanere veri discepoli senza mai stancarci. 
</p>

<p>
<u>DIBRUNO-21</u> / Va’ prima a riconciliarti con il tuo fratello (Mt 5,20-26) / Il discepolo di Gesù deve vivere imitando il Padre suo che è nei cieli. Il Padre ha dato per la nostra riconciliazione il suo Figlio Unigenito. “Nessuno è mai salito al cielo, se non colui che è disceso dal cielo, il Figlio dell’uomo. E come Mosè innalzò il serpente nel deserto, così bisogna che sia innalzato il Figlio dell’uomo, perché chiunque crede in lui abbia la vita eterna. Dio infatti ha tanto amato il mondo da dare il Figlio unigenito, perché chiunque crede in lui non vada perduto, ma abbia la vita eterna” (Gv 3,13-21). Non solo lo ha dato. Ha fatto il suo Figlio Unigenito peccato per noi: “L’amore del Cristo infatti ci possiede; e noi sappiamo bene che uno è morto per tutti, dunque tutti sono morti. Ed egli è morto per tutti, perché quelli che vivono non vivano più per se stessi, ma per colui che è morto e risorto per loro. Se uno è in Cristo, è una nuova creatura; le cose vecchie sono passate; ecco, ne sono nate di nuove. Tutto questo però viene da Dio, che ci ha riconciliati con sé mediante Cristo e ha affidato a noi il ministero della riconciliazione. Era Dio infatti che riconciliava a sé il mondo in Cristo, non imputando agli uomini le loro colpe e affidando a noi la parola della riconciliazione. In nome di Cristo, dunque, siamo ambasciatori: per mezzo nostro è Dio stesso che esorta. Vi supplichiamo in nome di Cristo: lasciatevi riconciliare con Dio. Colui che non aveva conosciuto peccato, Dio lo fece peccato in nostro favore, perché in lui noi potessimo diventare giustizia di Dio” (2Cor 5,14-21). Lo ha fatto sacrificio, olocausto per l’espiazione di ogni peccato e ogni pena dell’umanità. Per questo sacrificio e olocausto il Padre riversa su di noi il suo Santo Spirito per la nostra giustificazione e salvezza. Non solo dobbiamo essere ad immagine del Padre, ma anche ad immagine di Cristo Gesù, il quale prima di offrire al Padre il sacrificio della sua vita, si riconciliò con i suoi fratelli che lo avevano inchiodato sulla croce: “Quando giunsero sul luogo chiamato Cranio, vi crocifissero lui e i malfattori, uno a destra e l’altro a sinistra. Gesù diceva: «Padre, perdona loro perché non sanno quello che fanno». Poi dividendo le sue vesti, le tirarono a sorte” (Lc 23,33-34). Il primo che è morto come Cristo Gesù, imitando il suo esempio è stato Stefano: “Ma egli, pieno di Spirito Santo, fissando il cielo, vide la gloria di Dio e Gesù che stava alla destra di Dio e disse: «Ecco, contemplo i cieli aperti e il Figlio dell’uomo che sta alla destra di Dio». Allora, gridando a gran voce, si turarono gli orecchi e si scagliarono tutti insieme contro di lui, lo trascinarono fuori della città e si misero a lapidarlo. E i testimoni deposero i loro mantelli ai piedi di un giovane, chiamato Saulo. E lapidavano Stefano, che pregava e diceva: «Signore Gesù, accogli il mio spirito». Poi piegò le ginocchia e gridò a gran voce: «Signore, non imputare loro questo peccato». Detto questo, morì” (At 7,55-60). Morte di Cristo, morte di Stefano. / In quel tempo, Gesù disse ai suoi discepoli: «Se la vostra giustizia non supererà quella degli scribi e dei farisei, non entrerete nel regno dei cieli. Avete inteso che fu detto agli antichi: “Non ucciderai”; chi avrà ucciso dovrà essere sottoposto al giudizio. Ma io vi dico: chiunque si adira con il proprio fratello dovrà essere sottoposto al giudizio. Chi poi dice al fratello: “Stupido”, dovrà essere sottoposto al sinedrio; e chi gli dice: “Pazzo”, sarà destinato al fuoco della Geènna. Se dunque tu presenti la tua offerta all’altare e lì ti ricordi che tuo fratello ha qualche cosa contro di te, lascia lì il tuo dono davanti all’altare, va’ prima a riconciliarti con il tuo fratello e poi torna a offrire il tuo dono. Mettiti presto d’accordo con il tuo avversario mentre sei in cammino con lui, perché l’avversario non ti consegni al giudice e il giudice alla guardia, e tu venga gettato in prigione. In verità io ti dico: non uscirai di là finché non avrai pagato fino all’ultimo spicciolo!». / Il cristiano non è solo colui che perdona il peccato ai suoi debitori, se gli viene richiesto. È colui che anticipa la richiesta e offre lui la pace agli offensori. Ma questo ancora non basta. Non è tutto ciò che il cristiano deve fare. A imitazione di Cristo Gesù, in Cristo Gesù e per Lui, deve farsi peccato, cioè olocausto e sacrificio, per il perdono dei peccati del mondo. La vita del cristiano è vita consacrata al perdono di ogni peccato. / Madre della Redenzione, Angeli, Santi, fate che la nostra vita sia un sacrificio al Padre. 
</p>

<p>
<u>SILVESTRINI-21</u> / Urgenza della conversione. L'odierna Liturgia della Parola ci suggerisce il tema della conversione, del cambiamento possibile. Siamo ancora in cammino, abbiamo ancora tempo per cambiare: non siamo ancora davanti al Giudice per essere giudicati. Siamo ancora lungo la strada, in viaggio, e possiamo metterci d'accordo con il nostro "avversario". Il profeta Ezechiele, nella prima lettura ci rivela chi è il nostro avversario. È il fratello con il quale non siamo d'accordo. La grande tentazione di oggi, così largamente estesa, e che proviene dallo spirito del male, è che è inutile tentare di cambiare, "tanto non è possibile cambiare!". Invece Dio proclama che cambiare è possibile, che lui stesso ci spinge a cambiare. Il grande desiderio di Dio è di vederci cambiati, trasformati, santi. Certo, il cambiamento, cioè la conversione costa... Ma Dio diminuisce le difficoltà. Per questo oggi ci promette che il peccatore non morirà, ma vivrà, se si convertirà. "Va' a riconciliarti con il tuo fratello", ci dice. Gesù afferma che per fare parte della vera e nuova giustizia è necessario trascendere quella degli scribi e dei farisei. È la condizione senza la quale non è possibile accostarsi all'altare. Cristo esige la conversione perché l'uomo è tempio dell'amore di Dio e dello Spirito Santo. La conversione è un ripartire, un ritorno alla sorgente della Vita. Gesù chiama i peccatori e anche ciascuno di noi, per il suo regno, regno di giustizia e di amore, di pace e di perdono. Domandiamo dunque al Signore il dono della speranza nella buona, completa conversione, nostra e altrui, per poter diventare migliori, con la grazia del Signore.
</p>

<p>
<u>LOYOLA1</u> / <br>
«Ma io vi dico». Siamo di fronte alla sfida che Gesù pone a coloro che hanno deciso di ascoltarlo e seguirlo. Non sostituisce, completa, ovvero rende pieno. Gesù qui vuole rendere piena la giustizia con l’invito a non fermarsi all’essenziale. Non basta il principio dell’equilibrio, del non far male. Il vero valore aggiunto è considerare il fratello, sempre e comunque, qualcuno con cui si è in relazione profonda, qualcuno che non è un minus habens; pertanto anche il catalogarlo, il giudicarlo, diventano luoghi in cui si compie un’ingiustizia, luoghi in cui ci si arroga un diritto che non è nostro. Diventano modalità in cui la relazione viene negata: ecco perché Gesù è tanto severo nel condannare tale atteggiamento. L’enfasi viene posta sulla relazione come qualcosa da salvaguardare a qualunque costo: se anche di fronte al tuo rapporto più sacro con il Signore (il portare l’offerta all’altare) sei chiamato prima a ricostruire il rapporto con chi ha qualcosa con (contro di) te, allora vuol proprio dire che per Gesù la modalità della relazione con l’altro indica in modo unico la modalità della relazione con Dio: solamente tenendo entrambe le dimensioni – anzi, trovando in quella umana i segni di quella divina – si è veramente aperti ad accogliere il magis del Regno. Quale sfida mi ha posto Gesù, quando ho deciso di seguirlo? Quando mi sono fermato alla superficie? Quali relazioni voglio rinnovare, per poter rinnovare anche la relazione col Signore? (Lino Dan SJ)
</p>

<p>
<u>LOYOLA-21</u> / Questo è il passo del discorso della montagna, quando Gesù, ripetendo più volte «avete inteso che fu detto, ma io vi dico», dichiara di non essere venuto per demolire la legge dei profeti, ma per darne compimento. Il «ma» usato, infatti, non contraddice quanto è stato detto, ma lo chiarisce e lo completa. Egli dice di superare la giustizia dei farisei, cioè la giustizia rigidamente legata alla legge, intrisa di un’ipocrisia formale che rispetta la norma ma non rispetta l’altro. Gesù ripropone la legge come Legge di Dio, patto di alleanza con gli uomini: il suo compimento non è attraverso il dominio degli altri, ma attraverso il servizio agli altri. Prosegue con il comandamento di non uccidere, dal quale mette in guardia, e dice qualcosa di più profondo: esistono molti modi per uccidere l’altro. L’ira, il disprezzo, la rottura della fraternità: tutte sono alla base dell’annientamento dell’altro nella sua dignità di figlio di Dio. Ma l’altro allora chi è? Non è il nemico? Non è l’inferno? Il compimento della legge è qui: guarire il nostro cuore perché l’altro sia fratello, perché abbia verso l’altro gli stessi sentimenti che ha Dio… tutt’altro che un insieme di norme sottili e di disquisizioni. Gesù ci ricorda che l’amore per Dio non può prescindere dall’amore per i fratelli. Stare nella grazia è vivere da figli amati e vivere questa verità nei rapporti con gli altri. / In che modo vivi il rapporto con la legge? Come ti approcci all’altro? Quando provi disprezzo e ira? Se ti vedesse una persona che non ti conosce, le tue relazioni, gesti e parole cosa pensi direbbero di te? (Pietre Vive Roma)
</p>

<p>
<u>LettureBose</u> / Un nemico che lusinga / Dio onnipotente e creatore dell'universo, ma anche Padre dell'unico nostro Signore Gesù Cristo, se t'avessi accordato alla mia età e al mio tempo di adempiere il ministero di confessare la mia fede in te e nel tuo unigenito al tempo dei Nerone e dei Decio! Per la misericordia del Signore e Dio Figlio tuo Gesù Cristo, pieno dell'ardore dello Spirito santo, neppure io avrei temuto la tortura, sapendo che Isaia era stato segato; non avrei avuto paura delle fiamme, ricordando che i fanciulli ebrei avevano cantato in mezzo a essi (Dn 3,13-97); non mi sarei sottratto alla croce e mi sarei lasciato spezzare le gambe, ricordando il ladrone trasportato in paradiso (Lc 23,43); non avrei tremato davanti agli abissi del mare e ai flutti divoranti del Ponto, poiché attraverso Giona e Paolo hai insegnato che i credenti sopravvivono nel mare (Gn 2; At 2,7). Di fronte ai tuoi nemici dichiarati la mia lotta avrebbe avuto successo perché non avrei avuto alcun dubbio: erano persecutori quelli che volevano costringermi a rinnegare te con le torture, con la spada, con il fuoco e per renderti testimonianza non ci sarebbe stata altra via che sacrificare la vita. Avremmo combattuto apertamente e con fiducia contro chi rinnegava, chi torturava e sgozzava, e il tuo popolo, comprendendo che si trattava di una persecuzione ufficiale, ci avrebbe accompagnato fino al martirio considerandoci sue guide. Ora, invece combattiamo contro un persecutore che ci inganna, un nemico che lusinga: egli non percuote le spalle, ma accarezza il ventre; non ci manda in esilio affinché otteniamo la vita, ma ci arricchisce procurandoci la morte; non ci spinge con il carcere verso la libertà, ma ci riempie di incarichi a palazzo facendoci schiavi; non tormenta i nostri fianchi, ma occupa il nostro cuore; non taglia la testa con la spada, ma uccide l'anima con l'oro; non minaccia un pubblico rogo, ma di nascosto accende il fuoco della geenna. Non combatte per non essere vinto, ma lusinga per dominare; confessa Cristo ma per rinnegarlo, favorisce l'unità per impedire la pace, reprime le eresie ma perché non vi siano più cristiani, costruisce delle chiese per distruggere la fede. Ti porta in giro nelle sue parole, sulla sua bocca e fa di tutto perché non si creda che tu sei Dio come il Padre. (Ilario di Poitiers, Contro Costanzo 4-5) 
</p>

<p>
<u>FEGF1</u> / «Se ti ricordi che tuo fratello ha qualche cosa contro di te… va’ a riconciliarti con lui» di San Cipriano nel terzo secolo / «Con la misura con la quale misurate, sarete misurati» (Mt 7,2). Quel servo che, pur avendo avuto dal padrone il condono di tutto il suo debito non volle usare la medesima bontà con il servo suo compagno, venne chiuso in prigione. Non volle essere indulgente col suo compagno di servitù, e perse la grazia fattagli dal Signore (Mt 18,23). Questo dovere viene ribadito fortemente da Cristo e confermato con tutto il peso della sua autorità. Egli dice: «Quando vi mettete a pregare, se avete qualcosa contro qualcuno, perdonate, perché anche il Padre vostro che è nei cieli, perdoni a voi i vostri peccati» (Mc 11,25). Dio vuole che siamo operatori di pace, concordi e unanimi nella sua casa. Quali ci fece con la seconda nascita, tali vuole che perseveriamo, cioè come rinati. Se siamo figli di Dio, rimaniamo nella pace di Dio; e coloro che hanno un solo Spirito, abbiano pure un cuor solo e un’anima sola. Dio non accoglie il sacrificio di chi è in discordia, anzi comanda di ritornare indietro dall’altare e di riconciliarsi prima col fratello. Solo così le nostre preghiere saranno ispirate alla pace e Dio le gradirà. Il sacrificio più grande da offrire a Dio è la nostra pace e la fraterna concordia, è il popolo radunato dall’unità del Padre e del Figlio e dello Spirito Santo.
</p>

<p>
<u>FEGF2</u> / «Va’ prima a riconciliarti con il tuo fratello» Sant’Agostino nel quinto secolo /  Fratelli, mi rivolgo a tutti voi perché, trovandoci in questi giorni sacri [della Quaresima], non rimangano in piedi le vostre discordie… Forse state parlando nella vostra mente e vi state dicendo: «Vorrei mettermi d'accordo, ma è lui che mi ha offeso… e tuttavia non vuol chiedermi perdono». Che cosa dirò a costui?… Bisogna stabilire tra di voi alcuni pacieri…. Tu devi semplicemente essere pronto a perdonargli, proprio pronto a perdonargli con tutto il cuore. Se sei disposto a perdonare, hai già perdonato. Ma hai ancora una cosa che puoi fare: pregare; prega per lui, perché ti chieda perdono; poiché sai che va a suo danno se non lo chiede, prega per lui affinché lo chieda. Dì al Signore nella tua preghiera: «Signore, sai che non ho fatto niente contro quel mio fratello … e che il suo peccato nei miei confronti danneggerebbe lui se non mi chiede perdono. Quanto a me ti chiedo di cuore di perdonargli». Ecco ciò che dovete fare per essere in pace con i vostri fratelli… affinché tutti possiamo far Pasqua con coscienza tranquilla, possiamo celebrare serenamente la passione di colui che, pur non dovendo niente a nessuno, ha saldato il debito al posto dei debitori; parlo del Signore Gesù Cristo il quale non ha fatto torto a nessuno eppure, per così dire, il mondo intero si è scagliato contro di lui. E invece di esigere gravi punizioni ha promesso dei premi… Abbiamo lui come testimone nei nostri cuori: se abbiamo mancato contro qualcuno, chiediamogli perdono con cuore sincero; se un altro ha mancato nei nostri confronti, siamo pronti a concedere perdono e preghiamo per i nostri nemici.
</p>

<p>
<u>RobertoPasolini</u> / Far vivere / Dovendo ricordare all’uomo, creato nella e per la libertà, la responsabilità di scegliere la vita per non scivolare nell’inganno e nella realtà della morte, il «Signore Dio», nel cuore di un’appassionata comunicazione di stile profetico, sembra quasi costretto a difendersi da una velata accusa da parte del popolo: «Ascolta dunque, casa d’Israele: Non è retta la mia condotta o piuttosto non è retta la vostra?» (Ez 18,25). Pur non entrando in dialogo con i contenuti di una presunta cattiva condotta, il discorso profetico lascia intendere quale sia il nucleo problematico a cui si espone il modo di agire di Dio. All’uomo di ogni tempo e luogo appare difficile pensare che Dio possa godere nel vedere le sue creature scivolare in abissi di morte, sempre più irreversibili, fino a gustare il calice amaro di un’esistenza negata. La domanda, per nulla retorica, che Ezechiele solleva di fronte al popolo vuole accendere una luce sicura su questo punto, diventando come un insistente ritornello che orienta anche il cammino quaresimale verso un orizzonte di vita: «Forse che io ho piacere della morte del malvagio — oracolo del Signore — o non piuttosto che desista dalla sua condotta e viva?» (Ez 18,23). Tuttavia, se in Dio non esiste intenzione né auspicio di vedere l’uomo malvagio incamminarsi verso la morte, ciò non significa che l’uomo non debba fare i conti con il frutto triste e velenoso della propria condotta: «Ma se il giusto si allontana dalla giustizia e commette il male, imitando tutte le azioni abominevoli che l’empio commette, potrà egli vivere?» (18,24). Se la vita non è oggetto di conquista, il modo con cui cerchiamo di assumerne il compito non può nemmeno essere qualcosa di scontato su cui non fermiamo mai la nostra attenzione e il nostro discernimento: «E se il malvagio si converte dalla sua malvagità che ha commesso e compie ciò che è retto e giusto, egli fa vivere se stesso» (Ez 18,28). Ciò che sta a cuore al Signore Dio non è tanto che, attraverso passi di conversione, venga affermata la verità della sua parola su di noi. Ben più importante, ai suoi occhi, è il fatto che la nostra capacità di riflessione e di revisione produca un incremento di vita, anzitutto per noi stessi: «Ha riflettuto, si è allontanato da tutte le colpe commesse: egli certo vivrà e non morirà» (18,28). Il vangelo ci impone un passo ulteriore per accedere alla logica e all’esperienza del «regno dei cieli» (Mt 5,20), invitandoci a verificare attentamente non solo il nostro modo di agire, ma anche come questo possa essere percepito dall’altro: «Se dunque tu presenti la tua offerta all’altare e lì ti ricordi che tuo fratello ha qualche cosa contro di te, lascia lì il tuo dono davanti all’altare, va’ prima a riconciliarti con il tuo fratello e poi torna a offrire il tuo dono» (Mt 5,23-24). Dio non si meraviglia affatto della possibilità di arrivare a dire «stupido» o «pazzo» (5,22) al nostro fratello; nemmeno dell’eventualità di trovarci a camminare verso il suo altare senza essere in comunione gli uni con gli altri. Anzi, egli sa bene come tutto ciò possa far parte del vissuto concreto e quotidiano di ogni persona. Ci esorta, però, a non sentirci mai troppo estranei ai sentimenti che gli altri provano nei nostri confronti. Magari per scoprire che, di questi sentimenti, in fondo, siamo anche noi responsabili, anche quando non dovessimo esserne del tutto colpevoli. Per questo è sempre tempo di imparare a non appesantire troppo la vita dei fratelli, scegliendo il modo migliore per fare un tratto di strada insieme e in pace: «Mettiti presto d’accordo con il tuo avversario mentre sei in cammino con lui, perché l’avversario non ti consegni al giudice e il giudice alla guardia, e tu venga gettato in prigione» (Mt 5,25). I luoghi meno desiderabili in cui una persona possa trovarsi vengono elencati dal Vangelo per ricordarci che, in realtà, Dio non vuole giudicare né condannare nessuno, ma solo accompagnare tutti in un cammino che solo insieme può essere compiuto fino in fondo. Per far vivere in noi e attorno a noi il sogno della fraternità: «Ma con te è il perdono: così avremo il tuo timore» (Sal 129,4).
</p>

<p>
<u>LuigiMariaEpicoco</u> / Investimenti /  “Poiché io vi dico: se la vostra giustizia non supererà quella degli scribi e dei farisei, non entrerete nel regno dei cieli”. La fede cristiana non si manifesta nel semplice essere giusti ma in qualcosa che è più grande della giustizia e che non è contemplato in nessuno schema. Madre Teresa amava dire che l’amore non consiste nel fare ciò che ci è chiesto ma nello scegliere di fare ciò che nessuno ci domanda e pretende da noi. In questo di più si gioca la differenza cristiana. Solo così le parole che Gesù continua a dire non hanno il sapore dell’esagerazione ma di quella misura altra che Egli è venuto ad insegnarci. Soprattutto quando questa misura riguarda l’amore al fratello: “Se dunque presenti la tua offerta sull'altare e lì ti ricordi che tuo fratello ha qualche cosa contro di te, lascia lì il tuo dono davanti all'altare e va' prima a riconciliarti con il tuo fratello e poi torna ad offrire il tuo dono”. Che senso ha una intensa e appassionata vita di fede che non si ripercuote in un’intensa e appassionata ricerca di comunione con gli altri? Come possiamo ignorare il vincolo che Gesù stabilisce tra la presentazione della preghiera e la riconciliazione con il prossimo? Mettersi a mani giunte può essere fin troppo facile, ma porgere la mano a chi ci è accanto può diventare impresa ardua, specie quando chi abbiamo accanto c’ha fatto soffrire o ci ha fatto del male. Ma Gesù sembra voler dire che il perdono non solo è una cosa buona e necessaria, ma è anche un affare che conviene: “Mettiti presto d'accordo con il tuo avversario mentre sei per via con lui, perché l'avversario non ti consegni al giudice e il giudice alla guardia e tu venga gettato in prigione. In verità ti dico: non uscirai di là finché tu non abbia pagato fino all'ultimo spicciolo!”. Perdonare è un buon argomento per essere perdonati a nostra volta dal Signore. La misericordia e l’amore sono l’unico investimento che ritroveremo nella vita eterna, tutto il resto lo dovremo lasciare qui.
</p>

<p>
<u>MichaelDavideSemeraro</u> / Convertire... in riflessione / Nella liturgia della parola di oggi sembra proprio che il Signore inviti ciascuno di noi a un “sacrificio” del tutto particolare: il “sacrificium intellectus”. Non si tratta di rinunciare a pensare con la propria testa, ma a pensare di più che con la testa: convertire in ri-flessione tutte le nostre idee preconcette e i nostri chiodi fissi. Il profeta Ezechiele, nella prima lettura, si mette dalla parte di Dio e ne considera l’atteggiamento benevolo verso chi è in grado di cambiare e di passare dal male al bene: «Ha riflettuto, si è allontanato da tutte le colpe commesse: egli certo vivrà e non morirà» (Ez 18,28). Lo sguardo del profeta sull’uomo è come totalmente conquistato da questa innata capacità di riflessione che riflette la divina capacità di Dio stesso di ri-flettere e di cambiare. Questa riflessione – ri/flessione – non è altro che la capacità propriamente divino-umana di uscire dalla propria rigidità per piegarsi – flettersi – sul reale con la dolce grazia e, al contempo, rigorosa esattezza di uno specchio. Lo specchio che permette di riflettere il reale permettendo di riflettere sul reale è uno strumento di orientamento – ad esempio nella navigazione per tenere sott’occhio le stelle – e la riflessione è ciò che può dare e rettificare l’orientamento degli atteggiamenti: «Mettiti presto d’accordo con il tuo avversario mentre sei per via con lui, perché l’avversario non ti consegni al giudice e il giudice alla guardia e tu venga gettato in prigione» (Mt 5,25). Il Signore Gesù, con il realismo proprio dell’evangelo, non si scandalizza di nulla e riconosce la possibilità che l’uomo arrivi a «uccidere» (Mt 5,21), a insultare l’altro chiamandolo «stupido» (Mt 5,22). Così pure contempla la possibilità di accostarsi all’altare di Dio avendo non solo un dono per Dio ma anche «qualcosa contro» (Mt 5,23) il fratello. Al Signore Gesù non sfugge nemmeno la possibilità – da Lui stesso sperimentata in prima persona – di avere un «avversario» (Mt 5,25). Tutto questo – sembra dirci il Signore – è possibile e non c’è da meravigliarsi che accada. Fa parte del concreto e del quotidiano in ogni tempo e per ogni persona, ma tutto questo può portare a una rigidità inflessibile oppure a una rinnovata e approfondita volontà di riflettere. Ogni inimicizia, infatti, è il frutto di un profondo – talora profondissimo – baratro di incomprensione! Ogni «avversario» (Mt 5,25) è una creatura della chiusura su se stessi, che non rende possibile – talora nostro malgrado – di rendere l’ad-versario un con-versario. Come, infatti, dimenticare che i nemici sono solo degli amici mancati e verso cui l’unico sentimento che non riusciamo a nutrire è proprio l’indifferenza? Il Signore Gesù ci vuole oggi mettere in guardia dal risultato tremendo a cui l’incapacità di cambiare direzione per mancanza di riflessione può infine portare: «egli morirà» (Ez 18,25). Il vero pericolo della nostra vita rischia di non essere quello di «uccidere» (Mt 5,21) ma quello altrettanto grave del suicidio. Ogni volta che ci separiamo dal fratello non facciamo che condannare noi stessi a una solitudine mortifera. Forse, se Caino avesse riflettuto sul suo stato d’animo e prima di presentarsi «davanti all’altare» (Mt 5,23) di Dio si fosse presentato a suo fratello Abele, per riconciliarsi con lui accettando semplicemente la sua esistenza… la storia dell’umanità sarebbe stata e sarebbe ancora diversa. Ora tocca a noi di invertire la rotta della storia. Cominciamo a riflettere, nella nostra vita, la strada tracciata tra le stelle attraverso lo specchio ben pulito del nostro cuore.
</p>

<p>
<u>HomilyVoice-21</u> / PRIMA LETTURA / Voi dite: “Non è retto il modo di agire del Signore”. Ascolta dunque, casa d’Israele: Non è retta la mia condotta o piuttosto non è retta la vostra? Ogni tempo ha le sue falsità, le sue menzogne, le sue eresie, le sue falsificazioni, le sue manomissione, le sue insinuazioni, le sue alterazioni sul pensiero di Dio. Ogni tempo sa cosa aggiungere e cosa togliere al pensiero del nostro Dio, come modificarlo e come alterarlo, come elevare la falsità a verità e come dipingere la verità come un vero mostro che si avventa contro l’uomo per distruggerlo. Oggi in modo particolare si è giunti a fare del Dio Divino, che è il Dio Amore, il Dio Verità, il Dio Santità, il Dio Giustizia, il Dio Fedeltà, il Dio Parola, un Dio antiumano. Si è fatto di Lui un Dio senza amore, senza verità, senza santità, senza giustizia, senza fedeltà, senza parola. Per gli adoratori di questo Dio antiumano ogni privilegio è loro concesso, anche il privilegio di tradire, calpestare, insultare, offendere in modo grave il Vangelo. A quanti invece non piegano il ginocchio dinanzi a questo Dio antiumano  è subito assegnato loro un posto nel luogo più oscuro e tenebroso dell’inferno. Dinanzi a questo Dio antiumano, il Dio degli scribi e dei farisei, anche Lui Dio antiumano, almeno qualche tratto di verità lo conservava, anche se sbiadito e irriconoscibile se messo a confronto con il vero Dio di Cristo Gesù. Questo Dio antiumano non solo è distruttore del vero uomo, ma anche del vero Cristo, del vero Spirito Santo, della vera Chiesa. Questo Dio è distruttore di tutta la verità e la grazia che vengono da Cristo Gesù. Oggi è questo Dio antiumano il sommo della falsità cui può giungere la mente dell’uomo quando si separa dalla purezza della verità rivelata. Chi non si aggrappa alla Parola conservandola intatta così come essa è uscita dal cuore del Padre, per Cristo, nella verità dello Spirito Santo, facilmente sarà divorato da questo Dio antiumano e reso anche lui disumano. Un Dio antiumano altro non può generare se non figli disumani. Dove c’è disumanità è il segno che si è adoratori di questo Dio, l’ultimo Dio fabbricato non dai pagani, ma da quanti si dicono adoratori del vero Dio. Come ieri il vero Dio è intervenuto nella storia per manifestare al suo popolo la sua verità, così oggi deve intervenire per rivelare alla sua Chiesa, ai suoi adoratori la sua Identità con purezza di luce divina, celeste, soprannaturale, eterna. Presso il popolo dei Giudei si agiva in modo contrario a quanto Dio aveva fatto risuonare per mezzo dei suoi profeti. Ogni adoratore del vero Dio, che per i Giudei, era il Dio di Abramo, il Dio di Isacco, il Dio di Giacobbe, e per noi è il Padre del Signore nostro Gesù Cristo, da giusto, peccando diviene ingiusto, e da ingiusto, pentendosi e chiedendo perdono, nella confessione delle proprie colpe, diviene giusto. Ecco un grido accorato del vero Dio attraverso la voce di Isaia: O voi tutti assetati, venite all’acqua, voi che non avete denaro, venite, comprate e mangiate; venite, comprate senza denaro, senza pagare, vino e latte. Perché spendete denaro per ciò che non è pane, il vostro guadagno per ciò che non sazia? Su, ascoltatemi e mangerete cose buone e gusterete cibi succulenti. Porgete l’orecchio e venite a me, ascoltate e vivrete. Cercate il Signore, mentre si fa trovare, invocatelo, mentre è vicino. L’empio abbandoni la sua via e l’uomo iniquo i suoi pensieri; ritorni al Signore che avrà misericordia di lui e al nostro Dio che largamente perdona. Perché i miei pensieri non sono i vostri pensieri, le vostre vie non sono le mie vie. Oracolo del Signore. Quanto il cielo sovrasta la terra, tanto le mie vie sovrastano le vostre vie, i miei pensieri sovrastano i vostri pensieri (Is 55,1-9). Invece per il suo popolo, per i figli d’Israele, il giusto rimaneva sempre giusto, anche se commetteva efferati crimini. L’ingiusto era condannato a rimanere sempre ingiusto, anche se si pentiva dei suoi peccati e chiedeva perdono al suo Dio. Quando il veleno della falsità viene introdotto nella Parola del Signore, i suoi effetti durano per sempre. Passano i secoli, ma il veleno non scompare. Dopo circa cinquecento anni dalla Parola di Dio a noi giunta per mezzo del profeta Ezechiele, Cristo Gesù fu messo in croce perché venuto per togliere ogni falsità dalla Parola del Padre suo e per rivestirla di purissima verità. Come ieri anche oggi vengono messi in croce quanti vogliono rivestire di divina verità la Parola del Signore. All’interno della fede cattolica sempre si combatterà una infinita battaglia: la battaglia di quanti inquinano la Parola di Dio con ogni falsità e menzogna contro quanti difendo la Parola di Dio, illuminandola con la purissima verità cui giorno per giorno conduce lo Spirito Santo. La battaglia che Lucifero ha scatenato nel cielo oggi e sempre la scatenerà nella Chiesa del Dio viventi: i suoi figli sempre combatteranno contro i veri figli di Dio per portarli nella loro falsità. Allora apparve un altro segno nel cielo: un enorme drago rosso, con sette teste e dieci corna e sulle teste sette diademi; la sua coda trascinava un terzo delle stelle del cielo e le precipitava sulla terra. Scoppiò quindi una guerra nel cielo: Michele e i suoi angeli combattevano contro il drago. Il drago combatteva insieme ai suoi angeli, ma non prevalse e non vi fu più posto per loro in cielo. E il grande drago, il serpente antico, colui che è chiamato diavolo e il Satana e che seduce tutta la terra abitata, fu precipitato sulla terra e con lui anche i suoi Angeli (Ap 12,3-9). Nella Chiesa del Dio vivente sempre si è combattuta questa battaglia e sempre si combatterà. Essa finirà il giorno della Parusia. Solo allora i figli delle tenebre saranno separati dai figli della luce. / LEGGIAMO Ez 18,21-28 / Ma se il malvagio si allontana da tutti i peccati che ha commesso e osserva tutte le mie leggi e agisce con giustizia e rettitudine, egli vivrà, non morirà. Nessuna delle colpe commesse sarà più ricordata, ma vivrà per la giustizia che ha praticato. Forse che io ho piacere della morte del malvagio – oracolo del Signore – o non piuttosto che desista dalla sua condotta e viva? Ma se il giusto si allontana dalla giustizia e commette il male, imitando tutte le azioni abominevoli che l’empio commette, potrà egli vivere? Tutte le opere giuste da lui fatte saranno dimenticate; a causa della prevaricazione in cui è caduto e del peccato che ha commesso, egli morirà. Voi dite: “Non è retto il modo di agire del Signore”. Ascolta dunque, casa d’Israele: Non è retta la mia condotta o piuttosto non è retta la vostra? Se il giusto si allontana dalla giustizia e commette il male e a causa di questo muore, egli muore appunto per il male che ha commesso. E se il malvagio si converte dalla sua malvagità che ha commesso e compie ciò che è retto e giusto, egli fa vivere se stesso.  Ha riflettuto, si è allontanato da tutte le colpe commesse: egli certo vivrà e non morirà. Ogni tempo è creatore di un falso Dio. Qual è oggi il falso Dio da noi creato, fabbricato, pensato? In cosa differisce dalle altre creazioni? Il nostro Dio oggi è un Dio spogliato e depredato della sua più pura essenza. Possiamo paragonare il nostro Dio al tempio e alla città di Gerusalemme quando furono spogliati, depredati, incendiati,  calpestati: Nabucodònosor, re di Babilonia, asportò di là tutti i tesori del tempio del Signore e i tesori della reggia; fece a pezzi tutti gli oggetti d’oro che Salomone, re d’Israele, aveva fatto nel tempio del Signore, come aveva detto il Signore. Nabuzaradàn, capo delle guardie, ufficiale del re di Babilonia, entrò in Gerusalemme. Egli incendiò il tempio del Signore e la reggia e tutte le case di Gerusalemme; diede alle fiamme anche tutte le case dei nobili. Tutto l’esercito dei Caldei, che era con il capo delle guardie, demolì le mura intorno a Gerusalemme. I Caldei fecero a pezzi le colonne di bronzo che erano nel tempio del Signore, i carrelli e il Mare di bronzo che erano nel tempio del Signore, e ne portarono il bronzo a Babilonia. Essi presero anche i recipienti, le palette, i coltelli, le coppe e tutti gli oggetti di bronzo che servivano al culto. Il capo delle guardie prese anche i bracieri e i vasi per l’aspersione, quanto era d’oro e d’argento (2Re 24,1-25,20). Oggi il nostro Dio è stato depredato della suo Figlio Unigenito e dello Spirito Santo, del mistero eterno della sua trinità, del mistero della redenzione e della salvezza che si compie in Cristo Gesù, per l’opera congiunta dello Spirito Santo e della Chiesa. Ma anche Gerusalemme, figura della Chiesa è stata depredata della sua gloria che è Cristo Gesù. Non c’è tesoro spirituale piccolo e grande che oggi non sia stato depredato. Non ci resta che un Dio incendiato e raso al suolo nello splendore della sua verità e una Chiesa senza più alcun muro di cinta a protezione della sua gloria. Come è potuto avvenire questo? Non certo in modo rapido, istantaneo, immediato, dalla sera alla mattina. È avvenuto lentamente, togliendo a Gerusalemme una pietra per notte, senza che essa neanche se ne accorgesse. Anche al Signore nostro Dio è stata tolta una verità ogni giorno. Togli oggi e togli domani, il risultato è spaventoso. Ci siamo fabbricati un Dio antiumano. Ma un Dio antiumano ha solo adoratori disumani. Mai va dimenticato che la verità dell’uomo è dalla verità del Dio che adora.  Urge ritornare all’adorazione di Cristo Gesù e di questo Crocifisso. È il Crocifisso il nostro vero Dio e dalla verità di Gesù Crocifisso è la verità del Padre, dello Spirito Santo, della Chiesa, dell’uomo. Senza Cristo Crocifisso non c’è verità. Regna solo un oceano di falsità su Dio e sull’uomo, sul tempo e sull’eternità, dal passato, sul presente, sul futuro, sull’intero universo. La Madre di Gesù Crocifisso venga in nostro aiuto affinché ogni cristiano faccia professione di vera fede in Cristo e in Cristo Crocifisso. / LETTURA DEL  <u>VANGELO</u> / Io vi dico infatti: se la vostra giustizia non supererà quella degli scribi e dei farisei, non entrerete nel regno dei cieli. Chi vuole entrare nella verità del discorso della montagna e conoscere qual è il significato delle parole di Gesù: “Se la vostra giustizia non supererà quella degli scribi e dei farisei, non entrerete nel regno dei cieli”, deve avere sempre Gesù Crocifisso davanti ai suoi occhi e nel suo cuore. In Cristo Gesù Crocifisso e Risorto vi è quel “cambiamento di Dio”, di cui parla sia la Lettera agli Ebrei e sia la Prima Lettera ai Corinzi: Voi infatti non vi siete avvicinati a qualcosa di tangibile né a un fuoco ardente né a oscurità, tenebra e tempesta, né a squillo di tromba e a suono di parole, mentre quelli che lo udivano scongiuravano Dio di non rivolgere più a loro la parola. Non potevano infatti sopportare quest’ordine: Se anche una bestia toccherà il monte, sarà lapidata. Lo spettacolo, in realtà, era così terrificante che Mosè disse: Ho paura e tremo. Voi invece vi siete accostati al monte Sion, alla città del Dio vivente, alla Gerusalemme celeste e a migliaia di angeli, all’adunanza festosa e all’assemblea dei primogeniti i cui nomi sono scritti nei cieli, al Dio giudice di tutti e agli spiriti dei giusti resi perfetti, a Gesù, mediatore dell’alleanza nuova, e al sangue purificatore, che è più eloquente di quello di Abele (Eb 12,1-24). La parola della croce infatti è stoltezza per quelli che si perdono, ma per quelli che si salvano, ossia per noi, è potenza di Dio. Sta scritto infatti: Distruggerò la sapienza dei sapienti e annullerò l’intelligenza degli intelligenti. Dov’è il sapiente? Dov’è il dotto? Dov’è il sottile ragionatore di questo mondo? Dio non ha forse dimostrato stolta la sapienza del mondo? Poiché infatti, nel disegno sapiente di Dio, il mondo, con tutta la sua sapienza, non ha conosciuto Dio, è piaciuto a Dio salvare i credenti con la stoltezza della predicazione. Mentre i Giudei chiedono segni e i Greci cercano sapienza, noi invece annunciamo Cristo crocifisso: scandalo per i Giudei e stoltezza per i pagani; ma per coloro che sono chiamati, sia Giudei che Greci, Cristo è potenza di Dio e sapienza di Dio. Infatti ciò che è stoltezza di Dio è più sapiente degli uomini, e ciò che è debolezza di Dio è più forte degli uomini (1Cor 1,18-25). La giustizia dei farisei e degli scribi è quella che proviene dal Monte Sinai. La giustizia nuova, la giustizia vera, la giustizia piena alla quale noi siamo chiamati è quella che proviene dal Molte Golgota. Dal Dio Onnipotente dobbiamo passare al Dio Crocifisso, che è anche il Dio Risorto. Ma la risurrezione è dopo la sua crocifissione. Cristo Gesù Crocifisso non deve essere dinanzi ai nostri occhi per essere contemplato. Deve essere dinanzi ai nostri occhi per essere imitato. Oggi è il cristiano vita di Gesù in mezzo ai suoi fratelli. L’imitazione è comandamento di Gesù. «Ti rendo lode, Padre, Signore del cielo e della terra, perché hai nascosto queste cose ai sapienti e ai dotti e le hai rivelate ai piccoli. Sì, o Padre, perché così hai deciso nella tua benevolenza. Tutto è stato dato a me dal Padre mio; nessuno conosce il Figlio se non il Padre, e nessuno conosce il Padre se non il Figlio e colui al quale il Figlio vorrà rivelarlo. Venite a me, voi tutti che siete stanchi e oppressi, e io vi darò ristoro. Prendete il mio giogo sopra di voi e imparate da me, che sono mite e umile di cuore, e troverete ristoro per la vostra vita. Il mio giogo infatti è dolce e il mio peso leggero» (Mt 11,25-30). Quando ebbe lavato loro i piedi, riprese le sue vesti, sedette di nuovo e disse loro: «Capite quello che ho fatto per voi? Voi mi chiamate il Maestro e il Signore, e dite bene, perché lo sono. Se dunque io, il Signore e il Maestro, ho lavato i piedi a voi, anche voi dovete lavare i piedi gli uni agli altri. Vi ho dato un esempio, infatti, perché anche voi facciate come io ho fatto a voi. In verità, in verità io vi dico: un servo non è più grande del suo padrone, né un inviato è più grande di chi lo ha mandato. Sapendo queste cose, siete beati se le mettete in pratica (Gv 13,1-17). È nell’imitazione di Gesù Crocifisso che si compie il passaggio dalla giustizia degli scribi e dei farisei alla nuova giustizia della Legge Nuova o del Comandamento Nuovo. Ma chi è Cristo Crocifisso? È Colui che si lascia annientare, schiacciare, annullare, consumare, bruciare, ridurre in polvere, sull’altare dell’amore per il Padre suo. È in Cristo Gesù Crocifisso che si compie la Parola detta dal Padre ad Adamo: “Polvere tu sei e in polvere ritornerai!” (Gen 3,19). Gesù ha assunto la cenere dell’umanità per amore, per amore verso il Padre suo si è lasciato trasformare in cenere sul Golgota. Per questa sua riduzione in cenere, per questo suo sacrificio, il Padre gli ha donato le moltitudini, così come rivela il profeta Isaia: Maltrattato, si lasciò umiliare e non aprì la sua bocca; era come agnello condotto al macello, come pecora muta di fronte ai suoi tosatori, e non aprì la sua bocca. Con oppressione e ingiusta sentenza fu tolto di mezzo; chi si affligge per la sua posterità? Sì, fu eliminato dalla terra dei viventi, per la colpa del mio popolo fu percosso a morte. Gli si diede sepoltura con gli empi, con il ricco fu il suo tumulo, sebbene non avesse commesso violenza né vi fosse inganno nella sua bocca. Ma al Signore è piaciuto prostrarlo con dolori. Quando offrirà se stesso in sacrificio di riparazione, vedrà una discendenza, vivrà a lungo, si compirà per mezzo suo la volontà del Signore. Dopo il suo intimo tormento vedrà la luce e si sazierà della sua conoscenza; il giusto mio servo giustificherà molti, egli si addosserà le loro iniquità. Perciò io gli darò in premio le moltitudini, dei potenti egli farà bottino, perché ha spogliato se stesso fino alla morte ed è stato annoverato fra gli empi, mentre egli portava il peccato di molti e intercedeva per i colpevoli (Is 53,7-12). Senza la costante, quotidiana imitazione di Gesù Crocifisso, sempre rimaniamo nella giustizia degli scribi e dei farisei o addirittura corriamo il rischio di rimanere senza alcuna giustizia. / LEGGIAMO IL TESTO DI Mt 5,20-26 / Io vi dico infatti: se la vostra giustizia non supererà quella degli scribi e dei farisei, non entrerete nel regno dei cieli. Avete inteso che fu detto agli antichi: Non ucciderai; chi avrà ucciso dovrà essere sottoposto al giudizio. Ma io vi dico: chiunque si adira con il proprio fratello dovrà essere sottoposto al giudizio. Chi poi dice al fratello: “Stupido”, dovrà essere sottoposto al sinedrio; e chi gli dice: “Pazzo”, sarà destinato al fuoco della Geènna. Se dunque tu presenti la tua offerta all’altare e lì ti ricordi che tuo fratello ha qualche cosa contro di te, lascia lì il tuo dono davanti all’altare, va’ prima a riconciliarti con il tuo fratello e poi torna a offrire il tuo dono. Mettiti presto d’accordo con il tuo avversario mentre sei in cammino con lui, perché l’avversario non ti consegni al giudice e il giudice alla guardia, e tu venga gettato in prigione. In verità io ti dico: non uscirai di là finché non avrai pagato fino all’ultimo spicciolo! Per infiniti motivi l’uomo toglie la vita ai suoi fratelli. Non ci sono ragioni né sulla terra, né nei cieli, né sotto terra per togliere la vita ad un uomo. Non è uomo chi toglie la vita ad un uomo. Se non è uomo, mai potrà essere o dirsi cristiano chi toglie la vita ad un uomo. Chi è il vero uomo secondo Dio? Chi è il vero cristiano secondo Gesù e questi Crocifisso? Vero uomo è colui che si priva lui della sua vita perché ogni altro uomo possa ricevere vera vita. La privazione per dare vita ai fratelli è nelle cose, nei pensieri, nei desideri, nella volontà, nello stesso suo corpo, nella sua anima, nel suo spirito. Chi è allora il cristiano? Colui che si priva della vita per dare vita. Cristo si è privato di tutta la sua vita per dare vita a noi. Il cristiano è colui che si spoglia di ogni vizio, specie del vizio della superbia, dell’orgoglio, dell’amor proprio, di ogni ricerca di gloria effimera per dare vita ai suoi fratelli. Per riconciliarsi con quanti hanno qualcosa contro di lui, sa anche umiliarsi, fare lui il primo passo, andare dal fratello e chiedergli perdono, se in qualche cosa da lui è stato offeso. Gesù, mentre è inchiodato sul legno della croce, si riconcilia con tutti i suoi carnefici, scusandoli e chiedendo per loro perdono al Padre suo: “Padre, perdonali, perché non sanno quello che fanno”. Anche l’Apostolo Paolo scusa il peccato di quanti hanno ucciso Gesù Signore: “Tra coloro che sono perfetti parliamo, sì, di sapienza, ma di una sapienza che non è di questo mondo, né dei dominatori di questo mondo, che vengono ridotti al nulla. Parliamo invece della sapienza di Dio, che è nel mistero, che è rimasta nascosta e che Dio ha stabilito prima dei secoli per la nostra gloria. Nessuno dei dominatori di questo mondo l’ha conosciuta; se l’avessero conosciuta, non avrebbero crocifisso il Signore della gloria. Ma, come sta scritto: Quelle cose che occhio non vide, né orecchio udì, né mai entrarono in cuore di uomo, Dio le ha preparate per coloro che lo amano” (1Cor 2,6-9).  Cristo Gesù è il Riconciliatore. Ha riconciliato per il suo amore verso il Padre suo, il mondo intero. Anche il cristiano, in Cristo e per Lui, è chiamato ad essere un riconciliatore: deve riconciliare ogni suo fratello con se stesso e con Dio e per questo anche lui deve offrire al Padre per amore la sua vita. Come Cristo Gesù è stato crocifisso per la nostra riconciliazione con il Padre, così ogni suo discepolo deve lasciarsi crocifiggere per la riconciliazione di ogni suo fratello con il Padre, in Cristo, per l’opera congiunta dello Spirito Santo e della Chiesa. È questa la nuova giustizia che deve essere vita di ogni cristiano. Madre di Dio, tu che ti sei consegnata tutta al Padre con piena e totale obbedienza di amore, ottienici la grazia di offrirci anche noi al Padre, in Cristo, per lo Spirito Santo. Per questa nostra offerta, imiteremo Cristo Gesù Crocifisso e aiuteremo molti cuori a riconciliarsi con Dio in Cristo, con Cristo e per Cristo, nello Spirito Santo. La riconciliazione con Dio deve poi trasformarsi in riconciliazione con i propri fratelli. Mai potrà esserci vera riconciliazione con Dio se non c’è vera riconciliazione con ogni uomo. Amen.
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
