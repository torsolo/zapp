<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Lunedì della I settimana del Tempo Ordinario (anno dispari)
</p>

<p>
<u>ANTIFONA</u> / Vidi il Signore su di un trono altissimo: lo adorava una schiera di angeli e cantavano insieme: "Ecco colui che regna per sempre".
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Ispira la tua paterna bontà, o Signore, i pensieri e i propositi del tuo popolo in preghiera, perché veda ciò che deve fare e abbia la forza di compiere ciò che ha veduto. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Dio ha parlato a noi per mezzo del Figlio</b> / Dalla lettera agli Ebrei (Eb 1,1-6) / Dio, che molte volte e in diversi modi nei tempi antichi aveva parlato ai padri per mezzo dei profeti, ultimamente, in questi giorni, ha parlato a noi per mezzo del Figlio, che ha stabilito erede di tutte le cose e mediante il quale ha fatto anche il mondo. Egli è irradiazione della sua gloria e impronta della sua sostanza, e tutto sostiene con la sua parola potente. Dopo aver compiuto la purificazione dei peccati, sedette alla destra della maestà nell'alto dei cieli, divenuto tanto superiore agli angeli quanto più eccellente del loro è il nome che ha ereditato. Infatti, a quale degli angeli Dio ha mai detto: «Tu sei mio figlio, oggi ti ho generato»? e ancora: «Io sarò per lui padre ed egli sarà per me figlio»? Quando invece introduce il primogenito nel mondo, dice: «Lo adorino tutti gli angeli di Dio». / Parola di Dio.
</p>

<p>
<u>PSALMUS</u> / (Sal.96) <b>Adoriamo il Signore insieme ai suoi angeli</b> / Il Signore regna: esulti la terra, gioiscano le isole tutte. Giustizia e diritto sostengono il suo trono. / Annunciano i cieli la sua giustizia, e tutti i popoli vedono la sua gloria. A lui si prostrino tutti gli dèi! / Perché tu, Signore, sei l'Altissimo su tutta la terra, eccelso su tutti gli dèi.
</p>

<p>
<u>ACCLAMATIO</u> / Alleluia, Alleluia / Il regno di Dio è vicino, dice il Signore: convertitevi e credete nel Vangelo. (Mc 1,15) / Alleluia.
</p>

<p>
<u>VANGELO</u> / <b>Convertitevi e credete nel Vangelo</b> / Dal Vangelo secondo Marco (Mc 1,14-20) / Dopo che Giovanni fu arrestato, Gesù andò nella Galilea, proclamando il vangelo di Dio, e diceva: «Il tempo è compiuto e il regno di Dio è vicino; convertitevi e credete nel Vangelo». Passando lungo il mare di Galilea, vide Simone e Andrea, fratello di Simone, mentre gettavano le reti in mare; erano infatti pescatori. Gesù disse loro: «Venite dietro a me, vi farò diventare pescatori di uomini». E subito lasciarono le reti e lo seguirono. Andando un poco oltre, vide Giacomo, figlio di Zebedeo, e Giovanni suo fratello, mentre anch'essi nella barca riparavano le reti. Subito li chiamò. Ed essi lasciarono il loro padre Zebedeo nella barca con i garzoni e andarono dietro a lui. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Il vangelo predicato da Gesù è un annuncio di gioia per chi si converte e crede. Invochiamo il Padre, origine della vita e di ogni bene, dicendo insieme: <b>Rinnovaci, Signore, con il tuo Santo Spirito.</b> / La tua Chiesa sia un segno vivo di speranza per tutti gli uomini, annunciando un tempo di grazia per convertirsi a te. Noi ti preghiamo: / Il Papa, i vescovi, i sacerdoti seguano il maestro Gesù senza esitazioni né stanchezze, per proclamare il vangelo ai figli di Dio dispersi. Noi ti preghiamo: / I responsabili della società accrescano in quest'anno i loro sforzi per superare le ingiustizie e gli egoismi, e costruire fra gli uomini veri rapporti di pace. Noi ti preghiamo: / Gli ambienti del lavoro e della cultura, dove la parola cristiana risuona a vuoto, comprendano che in Cristo l'uomo trova la sua autentica salvezza. Noi ti preghiamo: / Tutti noi possiamo accogliere con prontezza e generosità la tua Parola, e ciò che ci richiederà per costruire con te il regno. Noi ti preghiamo: / Per le vocazioni sacerdotali della nostra parrocchia. / Per la gente di mare. / Padre che sei nei cieli, Signore del tempo e dell'eternità: ti ringraziamo per il nuovo tempo che ci offri per la nostra conversione a te e alla nostra gioia. Rendici tuoi veri figli: te lo chiediamo per Gesù Cristo nello Spirito Santo. Amen.
</p>

<p>
<u>OFFERTORIO</u> / Ti sia gradita, o Signore, l’offerta del tuo popolo: santifichi la nostra vita e ottenga ciò che con fiducia ti chiediamo. Per Cristo nostro Signore.
</p>

<p>
<u>COMMUNIO</u> / È in te, Signore, la sorgente della vita, alla tua luce vediamo la luce. (Sal 35,10) ♦ “Io sono venuto perché abbiano la vita, e l’abbiano in abbondanza”, dice il Signore. (Gv 10,10)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Dio onnipotente, che ci nutri con i tuoi sacramenti, donaci di servirti degnamente con una vita santa. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / <br>
Santa Teresa di Calcutta (1910-1997) fondatrice delle Suore Missionarie della Carità / Testamento spirituale / Ascoltatelo pronunciare il vostro nome: la chiamata di Gesù / La Madonna è stata, insieme con Giovanni e, ne sono sicura, con Maria di Màgdala, la prima a sentire il grido di Gesù "Ho sete!" (Gv 19,28). Ella conosce l'intensità e la profondità dell'ardente desiderio di Gesù per voi e per i poveri. E noi, lo conosciamo? Lo sentiamo come lei?... Prima, la Madonna lo chiedeva a me, ora, sono io, in nome suo, a chiedervelo, a supplicarvene: "Ascoltate la sete di Gesù". Questa sia per ciascuno una parola di vita. Come avvicinarvi alla sete di Gesù? Un solo segreto: quanto più verrete a Gesù, tanto più conoscerete la sua sete. / "Convertitevi e credete al vangelo" ci dice Gesù (Mc 1,15). Di cosa dobbiamo pentirci? Della nostra indifferenza, della nostra durezza di cuore. E cosa dobbiamo credere? Che Gesù ha sete fin d'ora del vostro cuore e dei poveri: Lui conosce la vostra debolezza, e desidera comunque solo il vostro amore; vuole semplicemente che gli lasciate la possibilità di amarvi... / Ascoltatelo. Ascoltatelo pronunciare il vostro nome. E così fate perché la mia gioia, e la vostra, siano perfette (1Gv 1,14).
</p>

<p>
<u>EVANGELIZO-21</u> / San Girolamo (347-420) sacerdote, traduttore della Bibbia, dottore della Chiesa / Omelie sul Vangelo di Marco, 2A; “Il tempo è compiuto e il regno di Dio è vicino” / “Dopo che Giovanni fu arrestato, Gesù si recò nella Galilea…” La nostra interpretazione è che Giovanni rappresenta la Legge e Gesù il Vangelo. Infatti Giovanni dice: “Dopo di me viene uno che è più forte di me…” (Mc 1,7), e ancora: “Egli deve crescere e io invece diminuire” (Gv 3,30): così raffronta la Legge al Vangelo. E dopo dice: “Io – cioè la Legge - vi ho battezzati con acqua, ma egli – cioè il Vangelo - vi battezzerà con lo Spirito Santo” (Mc 1,8). Gesù arrivò dunque perché Giovanni era stato arrestato. Infatti la Legge è ‘rinchiusa’, non ha più la libertà di prima; e noi siamo passati dalla Legge al Vangelo… “Gesù si recò nella Galilea predicando il vangelo di Dio”… Quando leggo la Legge, i Profeti, i Salmi, non sento mai parlare del Regno dei cieli: solo nel Vangelo. Poiché è solo quando è arrivato colui di cui si dice “ il regno di Dio è in mezzo a voi” (Lc 17,21) che il Regno di Dio si è aperto… Infatti, prima della venuta del Salvatore e della luce del Vangelo, prima che Cristo aprisse le porte del paradiso al ladrone (Lc 23,43), tutte le anime dei santi scendevano fra i morti. Giacobbe dice: “voglio scendere in lutto dal figlio mio nella tomba” (Gen 37,35)… Nella Legge, Abramo è fra i morti; nel Vangelo, il ladrone è in paradiso. Non disdegniamo Abramo, desideriamo tutti riposare nel suo seno (Lc 16,23); ma preferiamo Cristo ad Abramo, il Vangelo alla Legge. Leggiamo che dopo la resurrezione di Cristo, molti santi apparvero nella città santa (Mt 27,53). Il nostro Signore e Salvatore ha predicato in terra ed anche negli inferi; è morto, è sceso agli inferi per liberare le anime che vi erano imprigionate (1Pt 3,18ss).
</p>

<p>
<u>DiBruno1</u> / <br>
Convertitevi e credete nel <u>VANGELO</u> / (Eb 1,1-6; Sal 96; Mc 1,14-20) / La conversione è il passaggio dalla parola e dal pensiero dell’uomo alla Parola e al pensiero di Dio. È lasciare le vie della falsità e della menzogna e percorrere le vie della verità, della giustizia, della luce. Le sole che conducono alle sorgenti della vita. / O voi tutti assetati, venite all’acqua, voi che non avete denaro, venite, comprate e mangiate; venite, comprate senza denaro, senza pagare, vino e latte. Perché spendete denaro per ciò che non è pane, il vostro guadagno per ciò che non sazia? Su, ascoltatemi e mangerete cose buone e gusterete cibi succulenti. Porgete l’orecchio e venite a me, ascoltate e vivrete. Io stabilirò per voi un’alleanza eterna, i favori assicurati a Davide. Ecco, l’ho costituito testimone fra i popoli, principe e sovrano sulle nazioni. Ecco, tu chiamerai gente che non conoscevi; accorreranno a te nazioni che non ti conoscevano a causa del Signore, tuo Dio, del Santo d’Israele, che ti onora. Cercate il Signore, mentre si fa trovare, invocatelo, mentre è vicino. L’empio abbandoni la sua via e l’uomo iniquo i suoi pensieri; ritorni al Signore che avrà misericordia di lui e al nostro Dio che largamente perdona. Perché i miei pensieri non sono i vostri pensieri, le vostre vie non sono le mie vie. Oracolo del Signore. Quanto il cielo sovrasta la terra, tanto le mie vie sovrastano le vostre vie, i miei pensieri sovrastano i vostri pensieri (Is 55,1-9). / La conversione è anche aggiungere alla Parola di Dio di ieri la Parola di Dio di oggi, alla rivelazione di ieri la rivelazione di oggi, all’ispirazione di ieri l’ispirazione di oggi. Oggi il Signore parla, oggi lo si deve ascoltare. Oggi dona la salvezza nella sua Parola. / Dio, che molte volte e in diversi modi nei tempi antichi aveva parlato ai padri per mezzo dei profeti, ultimamente, in questi giorni, ha parlato a noi per mezzo del Figlio, che ha stabilito erede di tutte le cose e mediante il quale ha fatto anche il mondo. Egli è irradiazione della sua gloria e impronta della sua sostanza, e tutto sostiene con la sua parola potente. Dopo aver compiuto la purificazione dei peccati, sedette alla destra della maestà nell’alto dei cieli, divenuto tanto superiore agli angeli quanto più eccellente del loro è il nome che ha ereditato (Eb 1.1-3). Cristo, invece, lo fu come figlio, posto sopra la sua casa. E la sua casa siamo noi, se conserviamo la libertà e la speranza di cui ci vantiamo. Per questo, come dice lo Spirito Santo: Oggi, se udite la sua voce, non indurite i vostri cuori come nel giorno della ribellione, il giorno della tentazione nel deserto, dove mi tentarono i vostri padri mettendomi alla prova, pur avendo visto per quarant’anni le mie opere. Perciò mi disgustai di quella generazione e dissi: hanno sempre il cuore sviato. Non hanno conosciuto le mie vie. Così ho giurato nella mia ira: non entreranno nel mio riposo. Badate, fratelli, che non si trovi in nessuno di voi un cuore perverso e senza fede che si allontani dal Dio vivente. Esortatevi piuttosto a vicenda ogni giorno, finché dura questo oggi, perché nessuno di voi si ostini, sedotto dal peccato. Siamo infatti diventati partecipi di Cristo, a condizione di mantenere salda fino alla fine la fiducia che abbiamo avuto fin dall’inizio (Eb 3,6-14). / Poiché oggi il Signore parla, oggi lo Spirito conduce, oggi il Signore vuole, oggi chiediamo a Lui di fare la sua volontà, il cristiano è colui che sempre si converte a ciò che oggi il Signore chiede che sia fatto. Gesù è sempre rivolto verso il Padre, nell’eternità e nel tempo. Sempre in ascolto della sua voce, del suo cuore. / Dopo che Giovanni fu arrestato, Gesù andò nella Galilea, proclamando il vangelo di Dio, e diceva: «Il tempo è compiuto e il regno di Dio è vicino; convertitevi e credete nel Vangelo». Passando lungo il mare di Galilea, vide Simone e Andrea, fratello di Simone, mentre gettavano le reti in mare; erano infatti pescatori. Gesù disse loro: «Venite dietro a me, vi farò diventare pescatori di uomini». E subito lasciarono le reti e lo seguirono. Andando un poco oltre, vide Giacomo, figlio di Zebedeo, e Giovanni suo fratello, mentre anch’essi nella barca riparavano le reti. E subito li chiamò. Ed essi lasciarono il loro padre Zebedeo nella barca con i garzoni e andarono dietro a lui. / Convertirsi nel Vangelo di questo giorno ha un significato preciso: passare dalla Parola antica di Dio, Parola di ieri, santissima, alla Parola di oggi, Parola a noi data per mezzo di Gesù. È Cristo Gesù oggi e sempre la Parola del Padre. Alla Parola di Gesù ci si deve convertire. Oggi il Signore parla. Oggi lo si deve ascoltare. Ieri ha parlato per ieri. / Madre di Dio, Angeli, Santi, fateci in Gesù sempre rivolti verso il cuore del Padre.
</p>

<p>
<u>DIBRUNO-21</u> / Venite dietro a me, vi farò diventare pescatori di uomini (Mc 1,14-20) / Vale per ogni ministro di Cristo Gesù e amministratore del suo mistero, quanto il profeta Isaia dice del popolo del Signore: “Voglio ricordare i benefici del Signore, le glorie del Signore, quanto egli ha fatto per noi. Egli è grande in bontà per la casa d’Israele. Egli ci trattò secondo la sua misericordia, secondo la grandezza della sua grazia. Disse: «Certo, essi sono il mio popolo, figli che non deluderanno», e fu per loro un salvatore in tutte le loro tribolazioni. Non un inviato né un angelo, ma egli stesso li ha salvati; con amore e compassione li ha riscattati, li ha sollevati e portati su di sé, tutti i giorni del passato. Ma essi si ribellarono e contristarono il suo santo spirito. Egli perciò divenne loro nemico e mosse loro guerra. Allora si ricordarono dei giorni antichi, di Mosè suo servo. Dov’è colui che lo fece salire dal mare con il pastore del suo gregge? Dov’è colui che gli pose nell’intimo il suo santo spirito, colui che fece camminare alla destra di Mosè il suo braccio glorioso, che divise le acque davanti a loro acquistandosi un nome eterno, colui che li fece avanzare tra i flutti come un cavallo nella steppa? Non inciamparono, come armento che scende per la valle: lo spirito del Signore li guidava al riposo. Così tu conducesti il tuo popolo, per acquistarti un nome glorioso. Guarda dal cielo e osserva dalla tua dimora santa e gloriosa. Dove sono il tuo zelo e la tua potenza, il fremito delle tue viscere e la tua misericordia? Non forzarti all’insensibilità, perché tu sei nostro padre, poiché Abramo non ci riconosce e Israele non si ricorda di noi. Tu, Signore, sei nostro padre, da sempre ti chiami nostro redentore. Perché, Signore, ci lasci vagare lontano dalle tue vie e lasci indurire il nostro cuore, così che non ti tema? Ritorna per amore dei tuoi servi, per amore delle tribù, tua eredità. Se tu squarciassi i cieli e scendessi! Davanti a te sussulterebbero i monti, come il fuoco incendia le stoppie e fa bollire l’acqua, perché si conosca il tuo nome fra i tuoi nemici, e le genti tremino davanti a te. Ecco, tu sei adirato perché abbiamo peccato contro di te da lungo tempo e siamo stati ribelli. Siamo divenuti tutti come una cosa impura, e come panno immondo sono tutti i nostri atti di giustizia; tutti siamo avvizziti come foglie, le nostre iniquità ci hanno portato via come il vento. Nessuno invocava il tuo nome, nessuno si risvegliava per stringersi a te; perché tu avevi nascosto da noi il tuo volto, ci avevi messo in balìa della nostra iniquità. Ma, Signore, tu sei nostro padre; noi siamo argilla e tu colui che ci plasma, tutti noi siamo opera delle tue mani. Signore, non adirarti fino all’estremo, non ricordarti per sempre dell’iniquità. Ecco, guarda: tutti siamo tuo popolo. Le tue città sante sono un deserto, un deserto è diventata Sion, Gerusalemme una desolazione. Il nostro tempio, santo e magnifico, dove i nostri padri ti hanno lodato, è divenuto preda del fuoco; tutte le nostre cose preziose sono distrutte. Dopo tutto questo, resterai ancora insensibile, o Signore, tacerai e ci umilierai fino all’estremo? (Is 63,7-64,11). Quando il ministro di Cristo non è creta che lo Spirito Santo quotidianamente modella per farne una immagine perfetta del suo Maestro, perde la sua stessa ministerialità di pescatore di uomini. È lo Spirito Santo che deve farlo pescatore di uomini, oggi. Un presbitero separato dallo Spirito è solo creta. / Dopo che Giovanni fu arrestato, Gesù andò nella Galilea, proclamando il vangelo di Dio, e diceva: «Il tempo è compiuto e il regno di Dio è vicino; convertitevi e credete nel Vangelo». Passando lungo il mare di Galilea, vide Simone e Andrea, fratello di Simone, mentre gettavano le reti in mare; erano infatti pescatori. Gesù disse loro: «Venite dietro a me, vi farò diventare pescatori di uomini». E subito lasciarono le reti e lo seguirono. Andando un poco oltre, vide Giacomo, figlio di Zebedeo, e Giovanni suo fratello, mentre anch’essi nella barca riparavano le reti. Subito li chiamò. Ed essi lasciarono il loro padre Zebedeo nella barca con i garzoni e andarono dietro a lui. / Come il popolo del Signore, separato dal suo Dio, è divenuto panno immondo, impuro, che dona impurità a chi lo tocca, così dicasi anche di un presbitero che si separa dallo Spirito Santo. Senza lo Spirito del Signore perde la sua scienza, intelligenza, arte divina di pescare uomini. È lo Spirito che lo fa pescatore. Solo lo Spirito di Dio. / Madre della Redenzione, Angeli, Santi, sostenete e aiutate ogni pescatore di uomini.
</p>

<p>
<u>SILVESTRINI-21</u> / Il tempo è compiuto. Inizia oggi il cosiddetto tempo «ordinario» prima della Quaresima. L'aggettivo «ordinario» potrebbe indurci in errore se gli attribuiamo il significato di dimesso, non importante, usuale. La liturgia cattolica non consente mai una simile interpretazione, perché il tempo, che è dono per la salvezza, ha sempre una sua sacralità e una primaria importanza, ci consente infatti di immergerci in Dio e realizzare in noi il suo progetto di amore e di santificazione. Ci viene in soccorso a proposito anche il Vangelo di oggi, che ci riporta la prima brevissima omelia del Signore: «Il tempo è compiuto e il regno di Dio è vicino; convertitevi e credete al vangelo». La pienezza del tempo significa la presenza del Figlio di Dio incarnato e vivo tra noi, significa ancora il suo annuncio di salvezza, implica una chiamata e un impegno per ciascuno di noi. L'impegno è di accogliere la persona del Cristo come nostro redentore e salvatore, ascoltare il suo messaggio e convertirsi alle verità che egli ci rivela. È l'impegno della conversione, l'impegno di assumere in noi la grazia per cambiare rotta, se ci ritroviamo a muoverci con la nostra vita per strade e direzioni diverse da quelle che lui ci indica. È in questo contesto che Gesù comincia a formare il primo nucleo della sua futura Chiesa: i primi a cambiare mestiere e vita, perché chiamati dal Signore, sono Andrea e Simone, suo fratello e poi i figli di Zebedeo, Giacomo e Giovanni. Da pescatori di pesci dovranno diventare pescatori di uomini, nel mare più vasto del mondo. L'incontro personale con Cristo sconvolge tutti i loro piani: devono lasciare le barche, le reti, i garzoni e tutto ciò che alimentava la loro esistenza. Molto spesso convertirsi significa avere il coraggio di abbandonare o almeno ridimensionare le false sicurezze per scoprire ed attuare un progetto che più direttamente ci conduce a conseguire gli obiettivi primari dell'esistenza umana. Solo con la fede ben alimentata possiamo raggiungere un tale obiettivo. Chiediamolo al Signore, come grazia.
</p>

<p>
<u>LOYOLA1</u> / <br>
Il tempo è compiuto: il tempo è adesso, oggi, ora. In questo preciso momento, il regno di Dio è vicino, è proprio lì accanto a te e tu ci puoi entrare subito. Volgi il cuore e accorgiti che il Signore ti sta chiamando! Cosa stai per fare oggi? Ecco, quella è la porta attraverso cui puoi entrare in quel del regno! Ciò che stai vivendo è l’ingresso di quel regno. È lì che il Signore ti chiama a vivere la tua vita in pienezza. Non devi cambiare quello che stai facendo, semplicemente lascia quelle modalità che tu stesso hai imparato a importi per impedirti di essere quello che realmente sei. Lascia che il tuo essere sprigioni la sua più bella umanità, quella che hai sempre avuto, da quando sei nato e che conosci bene, perché ti appartiene. Così peschi dentro di te l’“uomo” che sei. Prendi consapevolezza che il tuo cuore, quando lo lasci emergere nel suo esserci pieno, riscopre il gusto della vita. È il modo che Dio ha per dirti che la tua vita è molto gradita ai suoi occhi e che gioisce con te! Quali sono le qualità del tuo essere che rivelano la tua umanità più bella? In quali situazioni queste qualità emergono spontaneamente? Che gusto ha la tua vita quando lasci essere queste qualità? (Flavio Emanuele Bottaro SJ)
</p>

<p>
<u>LOYOLA-21</u> / Gesù entra nella nostra quotidianità, viene da noi e ci chiama proprio là dove svolgiamo le nostre attività quotidiane. A cosa ci chiama? A fare un certo lavoro? A cambiare lavoro? A cambiare luogo? A seguire un certo schema di comportamento? No. Ci chiama innanzitutto a seguirlo. A seguire la sua Via. I discepoli lo seguono immediatamente, si fidano. Come fanno? Non hanno nemmeno idea di dove voglia portarli! È il suo modo di chiamarli, di parlar loro, che li fa risuonare. Stimola in loro qualcosa che non possono ignorare. Rende urgente la necessità di seguirlo. Non sembra sempre così immediato․․․ noi stessi a volte ci chiediamo dove siamo chiamati, a cosa․․․ E magari poi scopriamo che in questo stesso dubitare e chiederci dove siamo chiamati stiamo già appresso a Lui. Ci scopriamo nuovi, riusciamo a vedere il disegno che compongono i puntini delle giornate vissute. Quando prendiamo consapevolezza di questo, desideriamo rispondere, restituire con gratitudine ciò che abbiamo ricevuto. O semplicemente dare frutto a partire dalla propria esperienza. E diventiamo strumenti nelle mani di Dio, capaci di trasmettere agli altri la sua energia. / Nell’ordinario della tua vita, in cosa ti senti chiamato? Quanto, quotidianamente, contano gli obiettivi che ti poni? In che modo riesci a discernere la volontà di Dio dalla tensione al fare nella frenesia del quotidiano? (Ettore Di Micco)
</p>

<p>
<u>LettureBose</u> / La via della vita / Le vie sono due: una della vita e una della morte, e grande è la differenza tra le due vie. La via della vita è questa: innanzitutto amerai il Dio che ti ha plasmato (Dt 6,5; Mt 22,37) e poi il tuo prossimo, come te stesso (Lv 19,18; Mt 22,39), e tutto ciò che non vorresti fosse fatto a te, neppure tu fallo a un altro (Tb 4, 1 5; Mt 7,12). Ecco, dunque, l'insegnamento di queste parole: benedite coloro che vi maledicono, pregate per i vostri nemici e digiunate per coloro che vi perseguitano (Mt 5,44). Quale grazia, infatti, se amate coloro che vi amano? Non fanno questo anche i pagani? (Mt 5,47). Voi, invece, amate coloro che vi odiano (Lc 6,27) e non avrete alcun nemico. Allontanati dai desideri della carne (1Pt 2,11) e del corpo. Se qualcuno ti dà uno schiaffo sulla guancia destra, rivolgigli anche l'altra (Mt 5,39), e sarai perfetto. Se qualcuno ti costringe a [fare] un miglio, fanne insieme a lui due (Mt 5,41). Se qualcuno prende il tuo mantello, dagli anche la tunica (Mt 5,40). Se qualcuno ti prende ciò che è tuo, non ridomandarlo (Lc 6,30); non ti è lecito. A chiunque ti chiede, dà (Mt 5,42) e non ridomandare, perché il Padre vuole che i suoi doni siano dati a tutti. Beato colui che dà, secondo il comandamento, perché è senza colpa. Guai a colui che riceve: se infatti qualcuno riceve essendo nel bisogno, sarà senza colpa; ma chi riceve non essendo nel bisogno, darà conto del motivo per cui ha ricevuto e del fine; messo in prigione, sarà esaminato circa quello che ha fatto e non sarà liberato di là, finché non abbia restituito fino all'ultimo quadrante (Mt 5,26). Ma ancora su questo è stato detto: "Sudi la tua elemosina nelle tue mani, finché tu non sappia a chi dai" ... Sii mite, perché i miti erediteranno la terra (Sal 36 [37],11; Mt 5,5). Sii magnanimo, misericordioso, senza malizia, tranquillo, buono e temi sempre le parole che hai udito (Is 66,2). Non ti innalzerai, né consegnerai la tua anima all'insolenza. La tua anima non si unirà agli orgogliosi, ma frequenterai i giusti e i miti. Accoglierai come beni gli eventi che ti accadono, sapendo che senza Dio non avviene nulla. (Didaché 1,1-6; 3,7-10) 
</p>

<p>
<u>HomilyVoice-21</u> / PRIMA LETTURA / La Lettera agli Ebrei inizia con l’annuncio della verità di Cristo Gesù. Tutto è Dio. La storia della salvezza è frutto della sua volontà. Questa storia ha origini lontane, molto lontane. Prima, nei tempi antichi, Dio ha parlato molte volte e in diversi modi ai padri per mezzo dei profeti. Ma questo è solo l’inizio della storia della salvezza., Ultimamente, in questi giorni ha parlato a noi per mezzo del Figlio. Il Figlio di Dio è Gesù di Nazaret. Gesù non è Figlio di Dio né per creazione né per adozione né per vocazione né per missione. Gesù è vero Figlio di Dio per generazione eterna. Gesù è Dio da Dio, Luce da Luce, Dio vero da Dio vero, generato, non creato, della stessa sostanza del Padre. Gesù è eterno come Dio è eterno. Gesù, che è il Verbo Eterno, si fece carne nel seno della Vergine Maria. Chi nasce dalla Vergine Maria è il Verbo eterno. Come vero Dio, Gesù è eterno. Come vero uomo ha iniziato ad esistere dal momento del suo concepimento nel grembo della Vergine. Chi è allora Gesù? Gesù è il Figlio Eterno del Padre che oggi sussiste in due nature: la vera natura divina che lo fa vero Dio e la vera natura umana che lo fa vero uomo. Dio ha stabilito come suo erede universale solo Cristo Gesù. Tutto ciò che è di Dio ora è di Cristo Gesù. Chi diviene una cosa sola con Cristo Gesù eredita i beni eterni della grazia, della luce, della vita eterna, della pace, della gloriosa risurrezione, della beatitudine eterna. Chi rifiuta Cristo Gesù, chi non lo accoglie, chi si oppone a Lui, chi nega la sua verità, si esclude a questa soprannaturale ed eterna eredità. In più per mezzo del Figlio suo Dio ha anche creato il mondo. Tutto ciò che esiste è stato fatto per mezzo del Figlio suo. Il Figlio ha fatto tutto ciò che esiste quando ancora non era Verbo Incarnato. Si è fatto uomo appena 2021 anni fa. In tempi recentissimi. Veramente il Figlio è Dio da Dio. Infatti Lui è impronta della sua sostanza e irradiazione della sua gloria. È impronta e irradiazione per generazione eterna. Questa verità è così annunciata dallo Spirito Santo nei Salmi: «Io stesso ho stabilito il mio sovrano sul Sion, mia santa montagna». Voglio annunciare il decreto del Signore. Egli mi ha detto: «Tu sei mio figlio, io oggi ti ho generato. Chiedimi e ti darò in eredità le genti e in tuo dominio le terre più lontane» (Sal 2,6-8). Oracolo del Signore al mio signore: «Siedi alla mia destra finché io ponga i tuoi nemici a sgabello dei tuoi piedi». Lo scettro del tuo potere stende il Signore da Sion: domina in mezzo ai tuoi nemici! A te il principato nel giorno della tua potenza tra santi splendori; dal seno dell’aurora, come rugiada, io ti ho generato. Il Signore ha giurato e non si pente: «Tu sei sacerdote per sempre al modo di Melchìsedek» (Sal 110, 1-4). . Questa verità eterna del Verbo è il fondamento della nostra fede. Senza la confessione di questa verità, non esistono verità per noi, perché ogni verità ha origine e compimento in questa verità del Verbo Eterno del Padre. Oggi è proprio questa verità che non viene più confessata. Ma se questa verità non è più confessata, ogni altra verità perde il suo valore di verità. Da verità si trasforma in tenebra. / LEGGIAMO Eb 1,1-6 Dio, che molte volte e in diversi modi nei tempi antichi aveva parlato ai padri per mezzo dei profeti, ultimamente, in questi giorni, ha parlato a noi per mezzo del Figlio, che ha stabilito erede di tutte le cose e mediante il quale ha fatto anche il mondo. Egli è irradiazione della sua gloria e impronta della sua sostanza, e tutto sostiene con la sua parola potente. Dopo aver compiuto la purificazione dei peccati, sedette alla destra della maestà nell’alto dei cieli, divenuto tanto superiore agli angeli quanto più eccellente del loro è il nome che ha ereditato. Infatti, a quale degli angeli Dio ha mai detto: Tu sei mio figlio, oggi ti ho generato? E ancora: Io sarò per lui padre ed egli sarà per me figlio? Quando invece introduce il primogenito nel mondo, dice: Lo adorino tutti gli angeli di Dio. Il Figlio eterno del Padre si è fatto carne e nella carne ha operato la purificazione dei nostri peccati. Ora Lui siede alla destra della maestà nell’alto dei cieli ed è divenuto tanto superiore agli angeli quanto più eccellente del loro è il nome che ha ereditato. Ecco come questa verità viene annunciata sia dall’Apostolo Paolo e sia dall’Apostolo Giovanni nell’Apocalisse. Egli, pur essendo nella condizione di Dio, non ritenne un privilegio l’essere come Dio, ma svuotò se stesso assumendo una condizione di servo, diventando simile agli uomini. Dall’aspetto riconosciuto come uomo, umiliò se stesso facendosi obbediente fino alla morte e a una morte di croce. Per questo Dio lo esaltò e gli donò il nome che è al di sopra di ogni nome, perché nel nome di Gesù ogni ginocchio si pieghi nei cieli, sulla terra e sotto terra, e ogni lingua proclami: «Gesù Cristo è Signore!» (Fil 2,6-119. E vidi, nella mano destra di Colui che sedeva sul trono, un libro scritto sul lato interno e su quello esterno, sigillato con sette sigilli. Vidi un angelo forte che proclamava a gran voce: «Chi è degno di aprire il libro e scioglierne i sigilli?». Ma nessuno né in cielo, né in terra, né sotto terra, era in grado di aprire il libro e di guardarlo. Io piangevo molto, perché non fu trovato nessuno degno di aprire il libro e di guardarlo. Uno degli anziani mi disse: «Non piangere; ha vinto il leone della tribù di Giuda, il Germoglio di Davide, e aprirà il libro e i suoi sette sigilli». Poi vidi, in mezzo al trono, circondato dai quattro esseri viventi e dagli anziani, un Agnello, in piedi, come immolato; aveva sette corna e sette occhi, i quali sono i sette spiriti di Dio mandati su tutta la terra. Giunse e prese il libro dalla destra di Colui che sedeva sul trono. E quando l’ebbe preso, i quattro esseri viventi e i ventiquattro anziani si prostrarono davanti all’Agnello, avendo ciascuno una cetra e coppe d’oro colme di profumi, che sono le preghiere dei santi, e cantavano un canto nuovo: «Tu sei degno di prendere il libro e di aprirne i sigilli, perché sei stato immolato e hai riscattato per Dio, con il tuo sangue, uomini di ogni tribù, lingua, popolo e nazione, e hai fatto di loro, per il nostro Dio, un regno e sacerdoti, e regneranno sopra la terra». E vidi, e udii voci di molti angeli attorno al trono e agli esseri viventi e agli anziani. Il loro numero era miriadi di miriadi e migliaia di migliaia e dicevano a gran voce: «L’Agnello, che è stato immolato, è degno di ricevere potenza e ricchezza, sapienza e forza, onore, gloria e benedizione». Tutte le creature nel cielo e sulla terra, sotto terra e nel mare, e tutti gli esseri che vi si trovavano, udii che dicevano: «A Colui che siede sul trono e all’Agnello lode, onore, gloria e potenza, nei secoli dei secoli». E i quattro esseri viventi dicevano: «Amen». E gli anziani si prostrarono in adorazione (Ap 5,1-149. La nostra fede è vera se vera è la confessione di Cristo Gesù in pienezza di verità sia verso la sua Persona e sia verso il suo Corpo che è la Chiesa. Se la confessione della Persona di Cristo Gesù e del suo Corpo che è la Chiesa non è vera, neanche la nostra fede è vera. Poiché la salvezza del mondo è dalla purissima fede nella Persona di Cristo e del suo Corpo che è la Chiesa, noi siamo senza alcuna salvezza. Senza la purissima fede nella Persona di Cristo e del suo Corpo che è la Chiesa, viviamo di grande illusione, di menzogna, falsità, inganno. / LETTURA DEL VANGELO Il tempo è compiuto. Dio nel suo decreto e consiglio eterno ha deciso che oggi e non prima, oggi e non dopo, Gesù dovesse iniziare a predicare la venuta del regno di Dio sulla nostra terra. Questa verità così è rivelata dallo Spirito Santo anche per bocca dell’Apostolo Paolo: Quando venne la pienezza del tempo, Dio mandò il suo Figlio, nato da donna, nato sotto la Legge, per riscattare quelli che erano sotto la Legge, perché ricevessimo l’adozione a figli. E che voi siete figli lo prova il fatto che Dio mandò nei nostri cuori lo Spirito del suo Figlio, il quale grida: «Abbà! Padre!». Quindi non sei più schiavo, ma figlio e, se figlio, sei anche erede per grazia di Dio (Gal 4,3-7). In lui, mediante il suo sangue, abbiamo la redenzione, il perdono delle colpe, secondo la ricchezza della sua grazia. Egli l’ha riversata in abbondanza su di noi con ogni sapienza e intelligenza, facendoci conoscere il mistero della sua volontà, secondo la benevolenza che in lui si era proposto per il governo della pienezza dei tempi: ricondurre al Cristo, unico capo, tutte le cose, quelle nei cieli e quelle sulla terra. In lui siamo stati fatti anche eredi, predestinati – secondo il progetto di colui che tutto opera secondo la sua volontà – a essere lode della sua gloria, noi, che già prima abbiamo sperato nel Cristo. In lui anche voi, dopo avere ascoltato la parola della verità, il Vangelo della vostra salvezza, e avere in esso creduto, avete ricevuto il sigillo dello Spirito Santo che era stato promesso, il quale è caparra della nostra eredità, in attesa della completa redenzione (Ef 1,7-14). Cristo infatti non è entrato in un santuario fatto da mani d’uomo, figura di quello vero, ma nel cielo stesso, per comparire ora al cospetto di Dio in nostro favore. E non deve offrire se stesso più volte, come il sommo sacerdote che entra nel santuario ogni anno con sangue altrui: in questo caso egli, fin dalla fondazione del mondo, avrebbe dovuto soffrire molte volte. Invece ora, una volta sola, nella pienezza dei tempi, egli è apparso per annullare il peccato mediante il sacrificio di se stesso (Eb 9,24-26). Questa verità ne rivela una seconda: il governo della storia è interamente nelle mani del Signore nostro Dio. È Lui che decide tempi e momenti per ogni cosa. Per conoscere cosa è veramente, nella sua essenza, il regno di Dio, dobbiamo lasciarci aiutare dalle parole che Gesù disse a Ponzio Pilato: Pilato allora rientrò nel pretorio, fece chiamare Gesù e gli disse: «Sei tu il re dei Giudei?». Gesù rispose: «Dici questo da te, oppure altri ti hanno parlato di me?». Pilato disse: «Sono forse io Giudeo? La tua gente e i capi dei sacerdoti ti hanno consegnato a me. Che cosa hai fatto?». Rispose Gesù: «Il mio regno non è di questo mondo; se il mio regno fosse di questo mondo, i miei servitori avrebbero combattuto perché non fossi consegnato ai Giudei; ma il mio regno non è di quaggiù». Allora Pilato gli disse: «Dunque tu sei re?». Rispose Gesù: «Tu lo dici: io sono re. Per questo io sono nato e per questo sono venuto nel mondo: per dare testimonianza alla verità. Chiunque è dalla verità, ascolta la mia voce». Gli dice Pilato: «Che cos’è la verità?» (Gv 18,33-38). Il regno di Dio è il regno della verità, della giustizia, dell’amore, della luce, della vera speranza, del perdono, della misericordia, della vera vita. Nessuno potrà entrare in questo regno senza la volontà di entrare in esso. Come si entra in esso e come si manifesta la volontà di entrarvi? Attraverso la conversione e la fede nel Vangelo. La conversione non è passaggio da una morale ad un’altra morale. È invece passaggio dal Dio di Abramo, Dio di Isacco, Dio di Giacobbe al Dio che è il Padre del nostro Signore Gesù Cristo. È passaggio da Mosè a Cristo Gesù, da tutti i Profeti a Cristo Gesù, dalla Legge e dai Salmi a Cristo Gesù. È passaggio dall’Antico Testamento e dalle sue Leggi al Nuovo Testamento e alle sue Leggi. In una parola: è il passaggio dall’essere figli di Adamo ad essere veri figli di Dio per adozione in Cristo Gesù, per opera dello Spirito Santo. È il passaggio dal solo ed unico Signore del cielo e della terra, al Dio che nel suo mistero è Unità e Trinità. È passaggio dal Dio trascendente che abita nei cieli dei cieli al Dio che pur rimanendo trascendenza si è fatto immanenza, perché il Figlio Unigenito del Padre si è fatto carne ed è venuto ad abitare in mezzo a noi. Questa verità e questo passaggio così è rivelato nel Vangelo secondo Giovanni: Gesù rispose loro: «In verità, in verità io vi dico: voi mi cercate non perché avete visto dei segni, ma perché avete mangiato di quei pani e vi siete saziati. Datevi da fare non per il cibo che non dura, ma per il cibo che rimane per la vita eterna e che il Figlio dell’uomo vi darà. Perché su di lui il Padre, Dio, ha messo il suo sigillo». Gli dissero allora: «Che cosa dobbiamo compiere per fare le opere di Dio?». Gesù rispose loro: «Questa è l’opera di Dio: che crediate in colui che egli ha mandato» (Gv 6,26-29). Questa è la vera conversione: credere che veramente Gesù viene dal Padre. Viene dal Padre per generazione eterna. Viene dal Padre perché è il suo Figlio Unigenito Eterno che si è fatto carne ed abita in mezzo a noi pieno di grazia e di verità. È questa la vera conversione: accogliere Cristo come verità, luce, vita, via, giustizia, santità, pensiero, volontà del Padre. Senza questa conversione si rimane fuori, non si può entrare nel regno di Dio. / LEGGIAMO IL TESTO DI Mc 1,14-20 Dopo che Giovanni fu arrestato, Gesù andò nella Galilea, proclamando il vangelo di Dio, e diceva: «Il tempo è compiuto e il regno di Dio è vicino; convertitevi e credete nel Vangelo». Passando lungo il mare di Galilea, vide Simone e Andrea, fratello di Simone, mentre gettavano le reti in mare; erano infatti pescatori. Gesù disse loro: «Venite dietro a me, vi farò diventare pescatori di uomini». E subito lasciarono le reti e lo seguirono. Andando un poco oltre, vide Giacomo, figlio di Zebedeo, e Giovanni suo fratello, mentre anch’essi nella barca riparavano le reti. E subito li chiamò. Ed essi lasciarono il loro padre Zebedeo nella barca con i garzoni e andarono dietro a lui. Convertirsi al Dio e Padre del Signore nostro Gesù Cristo e a Cristo Gesù, il Figlio Eterno Incarnato, il solo nome nel quale è stabilito che possiamo essere salvati, deve essere la nostra quotidiana conversione. Se esaminiamo con occhi di Spirito Santo la storia che va dalla nascita di Cristo Signore sulla nostra terra fino ai nostri giorni, sempre, tutti gli attacchi sono stati rivolti contro la verità piena di Gesù Signore. La pienezza della verità di Cristo Gesù non è solo quella che riguarda la sua Persona, la sua Incarnazione, la sua Missione, il suo essere stato costituito dal Padre Signore dell’universo, Giudice dei vivi e dei morti, mediatore unico tra il Cielo e la terra. Riguarda anche la verità del suo corpo che è la Chiesa. Anche la conversione alla verità del suo corpo che è la Chiesa è necessaria per entrare nel vero regno di Dio. Oggi e fino alla fine del tempo è la Chiesa la via attraverso la quale ogni uomo può entrare nel regno di Dio, divenendo corpo di Cristo, per opera dello Spirito Santo, e nel corpo di Cristo, vero Figlio del Padre per generazione e per partecipazione della sua divina natura. Ma oggi sono proprio queste verità che non vengono più né predicate, né annunciate, né proclamate e neanche più credute. Cristo Gesù oggi lo si vuole un fondatore di religione come tutti gli altri fondatori. Si nega la verità della sua Incarnazione. Gesù sarebbe solamente un uomo. La Chiesa oggi la si pensa una organizzazione religiosa al pari di tutte le altro organizzazioni religiose. Non potrebbe essere diversamente. Tolta a Cristo Gesù la sua verità, all’istante anche la Chiesa perde la sua verità. Vale anche per noi quanto Gesù diceva ai Giudei del suo tempo: «Voi siete di quaggiù, io sono di lassù; voi siete di questo mondo, io non sono di questo mondo. Vi ho detto che morirete nei vostri peccati; se infatti non credete che Io Sono, morirete nei vostri peccati». Gli dissero allora: «Tu, chi sei?». Gesù disse loro: «Proprio ciò che io vi dico. Molte cose ho da dire di voi, e da giudicare; ma colui che mi ha mandato è veritiero, e le cose che ho udito da lui, le dico al mondo». Non capirono che egli parlava loro del Padre. Disse allora Gesù: «Quando avrete innalzato il Figlio dell’uomo, allora conoscerete che Io Sono e che non faccio nulla da me stesso, ma parlo come il Padre mi ha insegnato. Colui che mi ha mandato è con me: non mi ha lasciato solo, perché faccio sempre le cose che gli sono gradite» (Gv 8,23-29). Quando Cristo è senza verità, anche la Chiesa rimane senza verità. Madre di Cristo Gesù, Madre della Chiesa, vieni in nostro soccorso. Aiutaci perché vogliamo confessare Cristo in pienezza di verità e anche la sua Chiesa. Tu ci sosterrai e noi faremo brillare in mezzo agli uomini la purissima luce che illumina Cristo e la sua Chiesa. Amen. 
</p>


<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
