<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> Giovedì della V settimana di Pasqua.
</p>

<p>
<u>ANTIFONA</u> / Cantiamo al Signore perché ha mirabilmente trionfato. Mia forza e mio canto è il Signore, egli è stato la mia salvezza. Alleluia. (Es 15, 1-2)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / O Dio, che per tua grazia da peccatori ci fai giusti e da infelici ci rendi beati, compi in noi le tue opere e sostienici con i tuoi doni, perché a noi, giustificati per la fede, non manchi la forza della perseveranza. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Ritengo che non si debbano importunare quelli che dalle nazioni si convertono a Dio</b> / Dagli Atti degli Apostoli (At 15,7-21) / In quei giorni, poiché era sorta una grande discussione, Pietro si alzò e disse loro: «Fratelli, voi sapete che, già da molto tempo, Dio in mezzo a voi ha scelto che per bocca mia le nazioni ascoltino la parola del Vangelo e vengano alla fede. E Dio, che conosce i cuori, ha dato testimonianza in loro favore, concedendo anche a loro lo Spirito Santo, come a noi; e non ha fatto alcuna discriminazione tra noi e loro, purificando i loro cuori con la fede. Ora dunque, perché tentate Dio, imponendo sul collo dei discepoli un giogo che né i nostri padri né noi siamo stati in grado di portare? Noi invece crediamo che per la grazia del Signore Gesù siamo salvati, così come loro». Tutta l'assemblea tacque e stettero ad ascoltare Bàrnaba e Paolo che riferivano quali grandi segni e prodigi Dio aveva compiuto tra le nazioni per mezzo loro. Quando essi ebbero finito di parlare, Giacomo prese la parola e disse: «Fratelli, ascoltatemi. Simone ha riferito come fin da principio Dio ha voluto scegliere dalle genti un popolo per il suo nome. Con questo si accordano le parole dei profeti, come sta scritto: "Dopo queste cose ritornerò e riedificherò la tenda di Davide, che era caduta; ne riedificherò le rovine e la rialzerò, perché cerchino il Signore anche gli altri uomini e tutte le genti sulle quali è stato invocato il mio nome, dice il Signore, che fa queste cose, note da sempre". Per questo io ritengo che non si debbano importunare quelli che dalle nazioni si convertono a Dio, ma solo che si ordini loro di astenersi dalla contaminazione con gli idoli, dalle unioni illegittime, dagli animali soffocati e dal sangue. Fin dai tempi antichi, infatti, Mosè ha chi lo predica in ogni città, poiché viene letto ogni sabato nelle sinagoghe». / Parola di Dio.
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Sal 95) <b>Annunciate a tutti i popoli le meraviglie del Signore.</b> / Cantate al Signore un canto nuovo, cantate al Signore, uomini di tutta la terra. Cantate al Signore, benedite il suo nome. / Annunciate di giorno in giorno la sua salvezza. In mezzo alle genti narrate la sua gloria, a tutti i popoli dite le sue meraviglie. / Dite tra le genti: «Il Signore regna!». È stabile il mondo, non potrà vacillare! Egli giudica i popoli con rettitudine.
</p>

<p>
<u>ALLELUIA</u> / Alleluia, Alleluia / Le mie pecore ascoltano la mia voce, dice il Signore, e io le conosco ed esse mi seguono. (Gv 10,27) / Alleluia.
</p>

<p>
<u>VANGELO</u> / <b>Rimanete nel mio amore, perché la vostra gioia sia piena</b> / Dal Vangelo secondo  Giovanni (Gv 15,9-11) / In quel tempo, disse Gesù ai suoi discepoli: «Come il Padre ha amato me, anche io ho amato voi. Rimanete nel mio amore. Se osserverete i miei comandamenti, rimarrete nel mio amore, come io ho osservato i comandamenti del Padre mio e rimango nel suo amore. Vi ho detto queste cose perché la mia gioia sia in voi e la vostra gioia sia piena». / Parola del Signore.
</p>

<p>
<u>CREDO</u> / <a href="./MM/Credo.mp3"><img src="./MM/audiolh.png"></a> Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Il Padre è la fonte dell'amore che Cristo ci comunica nella pienezza della gioia. Invochiamo il Signore per tutti gli uomini, dicendo: <b>Ascoltaci, o Signore.</b> / Per il Papa, perchè sappia discernere i segni dei tempi e la presenza operante dello Spirito e li indichi con autorevolezza a tutti i cristiani. Preghiamo: / Per tutti coloro che cercano Dio, invocando il suo nome, perchè sappiamo scoprire il volto di Cristo rivelatore del Padre. Preghiamo: / Per ogni uomo che vive le varie esperienze dell'amore umano nella famiglia, nell'amicizia e nella solidarietà, perchè sappia comprendere il valore profondo della carità cristiana. Preghiamo: / Per le autorità religiose e politiche dei popoli, perchè rispettino i diritti di libertà dei loro cittadini e non si lascino vincere da discriminazioni o favoritismi. Preghiamo: / Per noi che siamo stati generati nel battesimo dall'amore del Padre, perchè come discepoli di Cristo imitiamo la sua osservanza della volontà divina, per godere della sua gioia piena. Preghiamo: / Per chi ha difficoltà ad accettare l'insegnamento del Magistero della Chiesa. Preghiamo. / Per chi non tiene conto dei comandamenti del Signore. / O Dio, che ci hai fatto dono del tuo stesso amore per il tuo Unigenito, rendici degni di rimanere fedeli nella comunione di vita divina con te. Per Cristo nostro Signore. Amen.
</p>

<p>
<u>OFFERTORIO</u> / O Dio, che nella comunione mirabile a questo sacrificio ci hai resi partecipi della tua natura divina, dona a noi, che abbiamo conosciuto la tua verità, di testimoniarla con una degna condotta di vita. Per Cristo nostro Signore. ♦ Accetta, Padre, i doni che ti offriamo e concedi che, vivendo in maniera degna del Vangelo di Cristo, possiamo cooperare al suo annuncio nel mondo. Per Cristo nostro Signore.
</p>

<p>
<u>PREFAZIO</u> / <b>Cristo Agnello e sacerdote</b> / È veramente cosa buona e giusta, nostro dovere e fonte di salvezza, proclamare sempre la tua gloria, o Signore, e soprattutto esaltarti in questo tempo nel quale Cristo, nostra Pasqua, si è immolato. Offrendo il suo corpo sulla croce, diede compimento ai sacrifici antichi e, donandosi per la nostra redenzione, divenne altare, Agnello e sacerdote. Per questo mistero, nella pienezza della gioia pasquale, l’umanità esulta su tutta la terra e le schiere degli angeli e dei santi cantano senza fine l’inno della tua gloria: <a href="./MM/Sanctus.mp3"><img src="./MM/audiolh.png"></a> Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<img src="./MM/ComunioneSpirituale.jpg">
</p>

<p>
<u>COMMUNIO</u> / Cristo è morto per tutti,  perché quelli che vivono non vivano più per se stessi, ma per colui che è morto e risorto per loro. Alleluia. (2Cor 5,15) ♦ Come il Padre ha amato me, anche io ho amato voi. Rimanete nel mio amore. Alleluia. (Gv 15, 9)
</p>

<p>
<u>GRATIAS</u> / Assisti con bontà il tuo popolo, o Signore, e poiché lo hai colmato della grazia di questi santi misteri, donagli di passare dalla nativa fragilità umana alla vita nuova nel Cristo risorto. Egli vive e regna nei secoli dei secoli. ♦ Signore, il pegno dell’eterna salvezza, che abbiamo ricevuto nei sacramenti pasquali, ci sostenga nel cammino della vita presente e ci guidi alla gloria futura. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / Tommaso di Celano (ca 1190 - ca 1260) biografo di S. Francesco e di S. Chiara / Vita Seconda di San Francesco, § 125 et 127 / "Questo vi ho detto perché la mia gioia sia in voi" / San Francesco assicurava che la letizia spirituale è il rimedio più sicuro contro le mille insidie e astuzie del nemico. Diceva infatti: "Il diavolo esulta soprattutto, quando può rapire al servo di Dio il gaudio dello spirito. Egli porta della polvere, che cerca di gettare negli spiragli, per quanto piccoli della coscienza e così insudiciare il candore della mente e la mondezza della vita. Ma – continuava –  se la letizia di spirito riempie il cuore, inutilmente il serpente tenta di iniettare il suo veleno mortale. I demoni non possono recare danno al servo di Cristo, quando lo vedono santamente giocondo. Se invece l'animo è malinconico, desolato e piangente, con tutta facilità o viene sopraffatto dalla tristezza o è trasportato alle gioie frivole". / Per questo il Santo cercava di rimanere sempre nel giubilo del cuore, di conservare l'unzione dello spirito e l'olio della letizia (Sal 45,8). Evitava con la massima cura la malinconia, il peggiore di tutti i mali, tanto che correva il più presto possibile all'orazione, appena ne sentiva qualche cenno nel cuore. "Il servo di Dio – spiegava – quando è turbato, come capita, da qualcosa, deve alzarsi subito per pregare, e perseverare davanti al Padre Sommo sino a che gli restituisca la gioia della sua salvezza" (Sal 51,14)... / Talora – come ho visto con i miei occhi – raccoglieva un legno da terra, e mentre lo teneva sul braccio sinistro, con la destra prendeva un archetto tenuto curvo da un filo e ve lo passava sopra accompagnandosi con movimenti adatti come fosse una viella, e cantava in francese le lodi del Signore.
</p>

<p>
<u>EVANGELIZO-21</u> / Sant'Alfonso Maria de' Liguori (1696-1787), vescovo e dottore della Chiesa / Bisogna parlare a Dio con fiducia e familiarità / "Rimanete nel mio amore" (Gv 15,9) / Credete bene che al mondo non c'è amico, né fratello, né padre, né madre, né sposo, né fidanzato che vi ami più di Dio. La grazia divina è questo tesoro di gran prezzo, questo tesoro infinito di cui parla il Sapiente, che dal momento che ne usiamo ci fa partecipi dell'amicizia con Dio (Sap. 7,14). Davanti a questo Dio, eravamo ben misere creature, poveri servitori; ed ecco che diventiamo amici, gli amici carissimi del nostro Creatore stesso. In vista proprio di renderci più fiduciosi in lui, si è annientato (Fil 2,7), abbassandosi, per così dire, fino a farsi uomo, per conversare familiarmente con gli uomini (Ba 3,38).  Non era abbastanza: si è fatto bambino; si è fatto povero; si è fatto persino mettere a morte, per ordine del tribunale, davanti a tutto il popolo, su una croce. Più ancora, arriva a nascondersi sotto le specie del pane per farsi nostro compagno di ogni giorno e unirsi a ognuno di noi in intima unione: "Chi mangia la mia carne e beve il mio sangue - egli dice - dimora in me e io in lui" (Gv 6,56). Insomma, si direbbe che non ha amore che per voi, tanto vi ama. Dunque, è lui che dovete amare, e null'altro. Di lui potete e dovete dire: "Il mio diletto è per me e io per lui" (Ct 2,16); il mio Dio si è donato senza riserve e senza riserve a lui mi dono; sono stato scelto come oggetto della sua tenerezza; e lui, fra mille, fra tutti, lui bianco e vermiglio (Ct 5,10), così amabile e così amante, è l'eletto del mio cuore, il solo che voglio amare.
</p>

<p>
<u>DiBruno1</u> / Rimanete nel mio amore / (At 15,7-21; Sal 95; Gv 15,9-11) / La Legge è la sola via possibile per amare. Si ama solo compiendo la volontà del Signore, sia in ciò che essa proibisce e sia in ciò che essa comanda. Mai potrà esistere il vero amore, quello che viene da Dio e che dona ogni vita, fuori della Legge. Il Libro dei Salmi inizia con il proclamare beato chi non cammina per la via della stoltezza. / Beato l’uomo che non entra nel consiglio dei malvagi, non resta nella via dei peccatori e non siede in compagnia degli arroganti, ma nella legge del Signore trova la sua gioia, la sua legge medita giorno e notte. È come albero piantato lungo corsi d’acqua, che dà frutto a suo tempo: le sue foglie non appassiscono e tutto quello che fa, riesce bene. Non così, non così i malvagi, ma come pula che il vento disperde; perciò non si alzeranno i malvagi nel giudizio né i peccatori nell’assemblea dei giusti, poiché il Signore veglia sul cammino dei giusti, mentre la via dei malvagi va in rovina (Sal 1,1-6). / Il Salmo 119 è tutta una preghiera del giusto finalizzata alla conoscenza e comprensione perfetta della Legge del Signore, perché lui mai vorrà uscire da essa. Lui la vorrà amare così come si ama l’Autore di essa, senza alcuna differenza. Dio e la sua Legge sono una cosa sola. Si ama Dio amando la Legge. Si ama la Legge amando Dio. Mai si deve separare la Legge del Signore e il Signore dalla Legge. / Insegnami, Signore, la via dei tuoi decreti e la custodirò sino alla fine. Dammi intelligenza, perché io custodisca la tua legge e la osservi con tutto il cuore. Guidami sul sentiero dei tuoi comandi, perché in essi è la mia felicità. Piega il mio cuore verso i tuoi insegnamenti e non verso il guadagno. Distogli i miei occhi dal guardare cose vane, fammi vivere nella tua via. Con il tuo servo mantieni la tua promessa, perché di te si abbia timore. Allontana l’insulto che mi sgomenta, poiché i tuoi giudizi sono buoni. Ecco, desidero i tuoi precetti: fammi vivere nella tua giustizia. Venga a me, Signore, il tuo amore, la tua salvezza secondo la tua promessa. A chi mi insulta darò una risposta, perché ho fiducia nella tua parola. Non togliere dalla mia bocca la parola vera, perché spero nei tuoi giudizi. Osserverò continuamente la tua legge, in eterno, per sempre. Camminerò in un luogo spazioso, perché ho ricercato i tuoi precetti. Davanti ai re parlerò dei tuoi insegnamenti e non dovrò vergognarmi. La mia delizia sarà nei tuoi comandi, che io amo. Alzerò le mani verso i tuoi comandi che amo, mediterò i tuoi decreti (Sal 119 (118), 33-48). / Gesù ci chiede di rimanere nel suo amore. Si rimane nel suo amore rimanendo nella sua Legge. Ma qual è la Legge di Cristo Gesù? È la volontà di Dio rivelata nell’Antico Testamento e da Lui portata a compimento. È ogni Parola del suo Vangelo, cui va una obbedienza sempre tenendo fissi su di Lui, come Lui li teneva fissi sul Padre suo. è l’obbedienza allo Spirito Santo e alla nuova natura da Lui creata in ogni sacramento della salvezza. Questa obbedienza è essenza, sostanza, verità dell’amore che Cristo Gesù ci chiede. Un papa può amare solo obbedendo alla sua verità di papa e così un vescovo, un presbitero, un diacono, un cresimato, un battezzato. Chi riceve l’Eucaristia deve una obbedienza specialissima allo Spirito Santo. A questa obbedienza sempre si deve aggiungere quella dovuta alla speciale vocazione e missione di ciascuno. La perfezione dell’amore è l’obbedienza al nostro personale carisma. Chi vuole rimanere nell’amore di Gesù, deve restare in queste obbedienze. / Come il Padre ha amato me, anche io ho amato voi. Rimanete nel mio amore. Se osserverete i miei comandamenti, rimarrete nel mio amore, come io ho osservato i comandamenti del Padre mio e rimango nel suo amore. Vi ho detto queste cose perché la mia gioia sia in voi e la vostra gioia sia piena. / Oggi dobbiamo denunciare la moderna profezia sull’amore. Questa profezia è falsa perché separa l’amore da ogni Legge dell’amore voluta e stabilita da Dio, da viversi in Cristo, nella sapienza dello Spirito Santo. O si ritorna alla Legge divina, o non vi è alcuna possibilità che si viva di vero amore. Senza Legge l’amore è il più mostruoso e abominevole degli egoismi. Ma ormai è questa falsa profezia che governa i cuori. / Madre di Dio, Angeli, Santi, fate che i cristiani si convertano alla Legge dell’amore.
</p>

<p>
<u>DiBruno-21</u> / Come il Padre ha amato me, anche io ho amato voi (Gv 15,9-11) / Come il Padre ama il Figlio? Lo ama donando al Figlio ogni cosa. Tutto è posto dal Padre nelle mani del Figlio. Questa verità è così rivelata nel Vangelo Secondo Giovanni: “Chi viene dall’alto è al di sopra di tutti; ma chi viene dalla terra, appartiene alla terra e parla secondo la terra. Chi viene dal cielo è al di sopra di tutti. Egli attesta ciò che ha visto e udito, eppure nessuno accetta la sua testimonianza. Chi ne accetta la testimonianza, conferma che Dio è veritiero. Colui infatti che Dio ha mandato dice le parole di Dio: senza misura egli dà lo Spirito. Il Padre ama il Figlio e gli ha dato in mano ogni cosa. Chi crede nel Figlio ha la vita eterna; chi non obbedisce al Figlio non vedrà la vita, ma l’ira di Dio rimane su di lui” (Gv 3,31-36). Oggi è proprio questa verità di Cristo Gesù che è negata, taciuta, sotterrata, nascosta, come se non esistesse. Gesù è questa verità e senza questa verità Gesù non esiste: “Ma Gesù disse loro: «Il Padre mio agisce anche ora e anch’io agisco». Per questo i Giudei cercavano ancor più di ucciderlo, perché non soltanto violava il sabato, ma chiamava Dio suo Padre, facendosi uguale a Dio. Gesù riprese a parlare e disse loro: «In verità, in verità io vi dico: il Figlio da se stesso non può fare nulla, se non ciò che vede fare dal Padre; quello che egli fa, anche il Figlio lo fa allo stesso modo. Il Padre infatti ama il Figlio, gli manifesta tutto quello che fa e gli manifesterà opere ancora più grandi di queste, perché voi ne siate meravigliati. Come il Padre risuscita i morti e dà la vita, così anche il Figlio dà la vita a chi egli vuole. Il Padre infatti non giudica nessuno, ma ha dato ogni giudizio al Figlio, perché tutti onorino il Figlio come onorano il Padre. Chi non onora il Figlio, non onora il Padre che lo ha mandato” (Gv 5,17-23). Chi ama Cristo deve confessare la verità di Cristo secondo pienezza di rivelazione e di comprensione. Anche attraverso l’Evangelista Matteo lo Spirito Santo ha rivelato la stessa verità su Gesù Signore: “In quel tempo Gesù disse: «Ti rendo lode, Padre, Signore del cielo e della terra, perché hai nascosto queste cose ai sapienti e ai dotti e le hai rivelate ai piccoli. Sì, o Padre, perché così hai deciso nella tua benevolenza. Tutto è stato dato a me dal Padre mio; nessuno conosce il Figlio se non il Padre, e nessuno conosce il Padre se non il Figlio e colui al quale il Figlio vorrà rivelarlo. Venite a me, voi tutti che siete stanchi e oppressi, e io vi darò ristoro. Prendete il mio giogo sopra di voi e imparate da me, che sono mite e umile di cuore, e troverete ristoro per la vostra vita. Il mio giogo infatti è dolce e il mio peso leggero»” (Mt 11,25-30). Tutto, ma veramente tutto, dal Padre è stato posto nelle mani del Figlio. È questa la verità di Cristo Gesù. / In quel tempo, disse Gesù ai suoi discepoli: «Come il Padre ha amato me, anche io ho amato voi. Rimanete nel mio amore. Se osserverete i miei comandamenti, rimarrete nel mio amore, come io ho osservato i comandamenti del Padre mio e rimango nel suo amore. Vi ho detto queste cose perché la mia gioia sia in voi e la vostra gioia sia piena». / Ma anche il Figlio ha posto tutta la sua vita nelle mani del Padre, lasciandosi da Lui fare olocausto e sacrificio per la redenzione del mondo: “Io sono il buon pastore, conosco le mie pecore e le mie pecore conoscono me, così come il Padre conosce me e io conosco il Padre, e do la mia vita per le pecore. E ho altre pecore che non provengono da questo recinto: anche quelle io devo guidare. Ascolteranno la mia voce e diventeranno un solo gregge, un solo pastore. Per questo il Padre mi ama: perché io do la mia vita, per poi riprenderla di nuovo. Nessuno me la toglie: io la do da me stesso. Ho il potere di darla e il potere di riprenderla di nuovo. Questo è il comando che ho ricevuto dal Padre mio»” (Gv 10,14-18). Cristo tutto ha ricevuto e tutto dona. Anche gli Apostoli hanno tutto ricevuto da Cristo Gesù e tutto a Lui devono dare. Se ogni Apostolo avesse questa fede in ciò che Cristo Gesù ha fatto per lui e in ciò che lui deve fare per Cristo Gesù, di certo la Chiesa oggi non vivrebbe nella grande confusione cristologica, teologica, spirituale dalla quale nasce ogni confusione morale. Non si può risolvere nessuna crisi morale se non si risolve la crisi di fede. / Madre della Redenzione, Angeli, Santi, fate che ogni Apostolo creda nella sua verità. 
</p>

<p>
<u>Silvestrini-21</u> / Rimanete nel mio amore. Amare e sentirsi amati è una della aspirazioni più profondi, importanti ed urgenti nella vita di ogni essere umano e ciò sia nelle nostre mutue relazioni, sia soprattutto nei confronti del Signore. Il contrario è sempre motivo di un profondo ed insanabile malessere, che spesso degenera in depressione, solitudine e abbandono. L'amore che Cristo ci ha donato è il massimo che si potesse desiderare e sperare e ciò per due fondamentali ragioni: egli, come figlio di Dio, identificandosi con lui nella stessa natura, è la fonte inesauribile dell'amore. Inoltre la sua testimonianza, offertaci con l'incarnazione e con la sua passione - morte, non poteva essere più grande e più evidente. Egli stesso ci offre la misura dell'amore quando afferma solennemente: «Nessuno ha un amore più grande di questo: dare la vita per i propri amici». Egli ha dato la vita prima umiliandosi nella carne e poi soffrendo volontariamente l'immolazione sul patibolo della croce. Così egli ci ha immersi nuovamente nel cuore stesso di Dio, pagando con la sua vita il prezzo del nostro riscatto. Comprendiamo allora l'accorato appello che oggi Egli rivolge a tutti noi: «Rimanete nel mio amore», comprendiamo anche l'immensità e la perfezione di quell'amore: «Come il Padre ha amato me, così anch'io ho amato voi». Questo incalcolabile dono è la condizione indispensabile per vivere in comunione con Lui, ma è anche la forza interiore che ci consente di osservare i suoi comandamenti, non più per paura o timore, ma solo perché convinti che quanto egli ci propone è la cosa migliore per noi. Come l'amore che ci viene donato è della stessa natura e della stessa intensità con cui Padre e Figlio vivono l'intimità divina, così anche la nostra obbedienza a Cristo deve avere le stesse caratteristiche di quella praticata da Gesù nei confronti del Padre suo. Dalla consapevolezza di essere amati e dalla certezza di essere noi capaci di amare sgorga la vera gioia nel cuore dell'uomo: «Questo vi ho detto perché la mia gioia sia in voi e la vostra gioia sia piena». Quanto rammarico nel costatare invece le nostre angosce, le nostre infelicità, i nostri persistenti e interiori tormenti! Abbiamo dissertato l'amore e abbiamo spento la gioia. Cerchiamoli e saremo felici.
</p>

<p>
<u>LOYOLA1</u> / L’amore è difficile. Sappiamo che amare qualcuno è arduo, ci impegna, diviene un lavoro a tempo pieno. Non esistono convenzioni, non c’è nulla più arduo che amarsi. Non nasciamo preparati per affrontare questa difficoltà: è un’abilità da apprendere giorno per giorno. Le relazioni umane, fondamentali per la vita, sono realtà mutevoli. E, proprio nell’amore, si sperimenta che non esistono istanti identici. In molti, forse in tutti noi, esiste la paura d’amare, la paura dell’invito ad amarci gli uni gli altri, come Lui ci ha amati.. Quando qualcuno entra nella nostra vita e con il suo amore ci invita ad amarlo risveglia la nostra paura di amare. Insieme alla gioia dell’amore si apre la porta alle gelosie, ai conflitti, alla paura dell’abbandono, a realtà che possono portare frustrazione. L’amore ci rende vulnerabili. Nel contemplare il modo di amare di Gesù possiamo vincere tutte le paure, angosce, delusioni che si presentano ogni giorno nella nostra vita. La contemplazione del modo di amare di Gesù è ciò che trasforma la nostra vita, la rende capace di rimanere in questa gratuità di amore. E amare diventerà anche per noi far spazio all’altro nella libertà di sé. Oggi ci viene ricordato come vivere l’amore: «rimanete nel mio amore». Gesù ama in modo gratuito – del resto l’amore è amore solo quando è dato senza che in cambio ci si aspetti alcunché. / Cosa faccio per rimanere nel suo amore? / In che occasione non ho amato gratuitamente? / Quando nella vulnerabilità dell’amore mi sono riscoperto forte? / (Claudio Rajola SJ)
</p>

<p>
<u>LOYOLA2</u> / 
</p>

<p>
<u>LOYOLA-21</u> / Come. Ad amare si impara con il “come”. È un alfabeto pratico che riceviamo dai gesti, dalle cure e attenzioni che altri ci hanno rivolto fin dal primo vagito. Serve una prolungata passività dell’amore per passare all’attivo del “come”. Senza qualcuno che ci abbia amato è difficile. E Gesù ci ama, si fa propaggine del Padre, con il linguaggio semplice dell’amore familiare e il gesto eterno, quello dell’abbraccio, fissato sulla croce. Lo fa per tutti, Gesù, ma in special modo per chi è stato amato di meno, affinché ciascuno – nessuno escluso – possa passare all’attivo dell’amore. Resta. Il cuore di Gesù è per la sosta. Ombra in una cocente estate o calda coperta per boreali inverni, è lì, spazio fisso per spiriti inquieti. Dove trovarlo? Obbedendo all’amore – sintesi di tutti i comandamenti – ne tracciamo la direzione. E poi resta, ferma ogni camminare, parlare e cedi alla tenerezza del riposo. Gioia. Pietra di luce e stupore insieme, è più un inciampo che calcolata risposta. È la resurrezione il motore della gioia. Non ci è dato sapere quando ci sentiremo immessi dentro la gioia di Cristo, ma se avviene non ce lo scordiamo. / Chi mi ha trasmesso il “come” dell’amore? In quali occasioni mi prendo del tempo per sostare, riposare con Gesù? Qual è la mia esperienza della gioia? (Giuseppe Amalfa SJ)
</p>

<p>
<u>LettureBose</u> / La comunione, difesa nella lotta spirituale / Dopo esserci consigliati tra di noi, avevamo stabilito, fratello carissimo, che quelli che durante la persecuzione erano stati travolti dall'avversario, erano caduti e si erano macchiati con sacrifici illeciti, facessero una lunga e completa penitenza e che rientrassero nella comunione al momento della morte. Non si poteva, né la bontà del Padre e la divina misericordia lo permettevano, chiudere le porte della chiesa a chi bussava e negare a chi soffriva e piangeva l'aiuto della speranza della salvezza. Non si poteva lasciare andare presso il Signore quelli che abbandonavano questo mondo senza la comunione e la pace. Dio stesso ha permesso e stabilito che ciò che fosse stato legato in terra lo fosse anche in cielo e che fosse sciolto in cielo ciò che prima era stato sciolto sulla terra (Mt 18,18). Ma poiché vediamo che si va profilando il giorno di una nuova persecuzione, e segni ripetuti e continui ci esortano a tenerci armati e pronti per la guerra che il Nemico dichiara contro di noi, e anche a preparare con le nostre esortazioni il popolo affidatoci dalla bontà divina, e a radunare nell'accampamento del Signore tutti i soldati di Cristo che desiderano le armi [spirituali] e reclamano il combattimento, siamo stati costretti a stabilire che si dovessero riammettere alla comunione quelli che non si fossero mai separati dalla chiesa del Signore e che non avessero smesso di fare penitenza, di piangere e di chiedere perdono al Signore fin dal primo giorno della loro caduta e che si dovesse fornire loro le armi [spirituali] e predisporli al combattimento imminente ... Con ragione si prolungava la penitenza di quelli che si erano pentiti e, in tempo di pace, si soccorrevano i malati soltanto in punto di morte; il fatto di essere in pace, permetteva di non esaudire immediatamente le lacrime e di dare l'aiuto [dell'eucaristia] a coloro che si erano pentiti soltanto quando la malattia li metteva in pericolo di morte. Ma ora la comunione nell'eucaristia è necessaria non ai malati, ma ai sani, non ai moribondi ma ai vivi; non dobbiamo lasciare inermi e senza difesa quelli che incitiamo ed esortiamo alla lotta ma fortificarli invece con la protezione del sangue e del corpo di Cristo. Poiché l'eucaristia è una difesa per chi la riceve, armiamo con il nutrimento del Signore quelli che vogliamo vedere difesi contro l'avversario. (Cipriano di Cartagine, Lettere 57,1-2) 
</p>

<p>
<u>FEGF1</u> / Se uno mi ama… noi verremo a lui e prenderemo dimora presso di lui,  di Santa Teresa d'Avila nel sedicesimo secolo / Una volta godevo, nel raccoglimento, di quella compagnia che ho sempre nell’animo; mi sembrava che Dio vi si trovasse, in modo tale che pensavo a questa parola di san Pietro: «Tu sei il Cristo, il Figlio del Dio vivente» (Mt 16, 16), perché Dio era veramente vivente in me. Questa presa di coscienza non assomigliava alle altre; essa rende la fede più potente; in quel momento non si sarebbe potuto dubitare che la Trinità fosse nell’animo con una presenza speciale, con la sua potenza e con la sua essenza. Sentire questo è estremamente vantaggioso per fare intendere una tale verità. Mentre mi stupivo di vedere una Maestà così alta in una creatura così spregevole quanto la mia anima, udì questa parola: «Non è spregevole la tua anima, figlia mia, poiché è stata fatta a mia immagine» (Gen 1, 27). Un’altra volta, consideravo dentro di me questa presenza delle tre Persone divine. La luce era così viva, da non lasciare nessun dubbio che lì fosse presente il Dio vivente, il vero Dio… Pensavo quanto la vita fosse amara, da impedirci di stare sempre in una compagnia così mirabile, e… il Signore mi disse: «Figlia mia, dopo questa vita, non potrai più servirmi nello stesso modo. Quindi, sia che mangi, sia che dorma, qualunque cosa tu faccia, fallo per amore mio, come se non fossi più tu a vivere, ma io in te. Questo ha proclamato san Paolo» (Gal 2, 20).
</p>

<p>
<u>FEGF2</u> / Portare molto frutto nel Signore,  di San Bernardo nel dodicesimo secolo / Devo avvertire ognuno di voi, a proposito della sua vigna. Chi infatti ha mai tolto da sé ogni superfluo, da poter ritenere di non aver più nulla da potare? Credetemi, ciò che è stato tagliato rispunta, i vizi scacciati tornano, e si vedono risvegliarsi le tendenze assopite. Non basta dunque potare la propria vigna una sola volta, ma occorre ricominciare sovente, anzi, se possibile, senza sosta. Se infatti siamo sinceri, senza sosta troviamo dentro di noi qualche cosa da tagliare... La virtù non può crescere in mezzo ai vizi; perché possa svilupparsi, occorre impedire a questi di diventare troppo ampi. Togli dunque ogni superfluo, allora quello che è necessario potrà sorgere. Quanto a noi, fratelli, è sempre il tempo della potatura, sempre essa si impone. Ne sono sicuro infatti, siamo già usciti dall’inverno, da quel timore senza amore che ci introduce tutti nella sapienza, senza però far fiorire nessuno nella perfezione. Quando sorge l’amore, scaccia quel timore come l’estate scaccia l’inverno... Che cessino dunque le piogge dell’inverno, cioè le lacrime di angoscia suscitate dal ricordo dei nostri peccati e dal timore del giudizio... Se “l’inverno è passato”, se “è cessata la pioggia” (Ct 2,11)..., la dolcezza primaverile della grazia spirituale ci indica che è venuto il momento di potare la nostra vigna. Cosa ci resta da fare, altro che di impegnarci totalmente in questo lavoro?
</p>

<p>
<u>Luigi Maria Epicoco</u> / Rimanere nell'amore / “Come il Padre ha amato me, anche io ho amato voi. Rimanete nel mio amore”. Rimanere nell’amore è forse il programma di tutta una vita. Infatti credo ognuno di noi fa esperienza di come la vita divenga impossibile quando si è fuori dall’amore. Ogni volta che non ci sentiamo amati tutto perde gusto anche la cosa più bella, più scintillante, più ambita. È l’amore che dà colore e significato alla vita. Rimanere nell’amore è ciò che rende la vita degna, e Gesù non si limita semplicemente a ricordarcelo ma a offrirci il suo stesso amore come il luogo vero in cui rimanere. La domanda allora sorge spontanea: come si fa a rimanere nel suo amore?  “Se osserverete i miei comandamenti, rimarrete nel mio amore, come io ho osservato i comandamenti del Padre mio e rimango nel suo amore”. Solo quando rimaniamo nei suoi comandamenti possiamo dire anche di amarlo. E questo non va frainteso come una condizione etico o moralistica. Osservare i comandamenti significa prendere sul serio ciò che il Signore ci dice e ci indica come bene. Quale amore può essere chiamato tale se la parola dell’amato non è mai presa sul serio? Se tu ami qualcuno allora ciò che quel qualcuno dice per te conta, ha un peso, è decisivo. Se la parola di chi dici di amare non è decisiva, allora significa che non c’è amore. Oggi dovremmo domandarci quanto peso diamo alle parole di chi ci ama, e a partire da ciò dobbiamo altresì chiederci quanto peso diamo alla parola del Vangelo? Leggere il Vangelo e provare a metterlo in pratica è la condizione vera dell’amore a Cristo, ma molto spesso noi cristiani, e cattolici soprattutto, non sappiamo nemmeno come è fatto il Vangelo, tolto qualche scampolo ascoltato di sfuggita in qualche liturgia. Sarebbe un buon proposito per oggi dare peso alla Parola di Gesù e cercare di metterla in pratica. In questo sforzo si rimane con i piedi fermi nel suo amore. E da cosa ti accorgi che ciò è vero? Dalla gioia: “Vi ho detto queste cose perché la mia gioia sia in voi e la vostra gioia sia piena”. 
</p>

<p>
<u>MichaelDavide Semeraro</u> / Il tuo nome è Invece, alleluia! / L’apostolo Pietro non si lascia bloccare dalla paura del cambiamento e della novità, che sembra paralizzare la prima comunità dei credenti di fronte alla libertà che viene dal Vangelo, una libertà la cui caratteristica principale è di essere non più un privilegio riservato ad alcuni, ma un dono che è di tutti e per tutti. Le parole di Pietro, soprattutto perché vengono dalla bocca di un uomo e di un apostolo perlopiù famoso per la sua paura e i suoi timori, assumono un peso ancora più grande: «Ora dunque, perché tentate Dio, imponendo sul collo dei discepoli un giogo che né i nostri padri né noi siamo stati in grado di portare? Noi invece crediamo che per la grazia del Signore Gesù siamo stati salvati, così come loro» (At 15,10-11). Si può ben dire che buona parte della fatica della prima comunità, che si stringe attorno al Signore Gesù, è legata alla difficoltà di accettare una dilatazione assoluta e incondizionata dei confini di appartenenza e di esperienza di salvezza. Questa fatica fu dapprima del piccolo nucleo degli apostoli attorno al Signore Gesù, divenne la fatica del primo gruppo allargato dei discepoli e delle discepole che si aprono alla fede in Cristo dopo la sua Pasqua, ma è pure la fatica della Chiesa di sempre. Non è facile, infatti, rinunciare a un'immagine di comunità di fede il cui principio sarebbe proprio quello di una sorta di privilegio e di esclusività, e questo crea e continua a creare «una grande discussione» (15,7). Tutte le precomprensioni e i preconcetti sembrano destinati a cadere davanti a un elemento nuovo e dirimente che viene rammentato da Pietro con chiarezza esigente: «E Dio, che conosce i cuori, ha dato testimonianza in loro favore, concedendo anche a loro lo Spirito Santo, come a noi» (At 15,8). Questo dono, ricevuto da tutti e condiviso con tutti, non permette più nessun tipo di «discriminazione» (15,9). Pertanto, la fine di ogni «discriminazione» non è mai facile da digerire e da metabolizzare, perché comporta una radicale ricomprensione di se stessi. Le parole del Signore Gesù nel Vangelo ci permettono di andare a scoprire il fondamento remoto e radicale di questo nuovo modo di sentire e di agire: «Come il Padre ha amato me, anche io ho amato voi. Rimanete nel mio amore» (Gv 15,9). Siamo radicalmente esortati a non pensare in termini di diversità elitaria ma, ogni giorno, siamo invitati a ripartire invece dal “come” dell’agire di Dio, il quale non fa preferenze e, riversando i suoi doni con larghezza su tutti, apre la strada per un modo nuovo di sentirci reciprocamente. Il Signore Gesù, con le sue parole, ci porta ben oltre ogni «discussione» per aprirci a un discernimento radicale: «Vi ho detto queste cose perché la mia gioia sia in voi e la vostra gioia sia piena» (Gv 15,11). La gioia che ci viene dal Vangelo, la forza che ci viene dalla Pasqua, è legata a questa possibilità inedita di non lasciarsi intrappolare in definizioni e atteggiamenti troppo chiari e troppo distinti, ma rimanendo disponibili all’imprevedibilità della grazia che ci sorprende e ci chiede di dare ogni giorno una possibilità alla grazia, nella nostra vita e in quella degli altri.
</p>

<p>
<u>Roberto Pasolini</u> / Rimanere / Gli Atti degli apostoli ci raccontano il delicato epilogo della prima lunga discussione che la Chiesa ha dovuto affrontare quando i pagani hanno iniziato a convertirsi al vangelo, diventando membri di una comunità fino a quel momento esclusivamente giudaica. L’esito di quel drammatico ma indispensabile confronto resta un’acquisizione fondamentale per la fede cristiana, che ci ricorda qual è, in fondo, l’unica vera condizione per essere in comunione con Dio e in pace con i fratelli: rimanere in ascolto della parola di Gesù, più che fedeli a tutte le prescrizioni derivanti dalla Legge di Mosè. L’apostolo Giacomo adopera tutta la sua autorità per dichiarare ciò che lo Spirito sta inequivocabilmente lasciando intendere: «Io ritengo che non si debbano importunare quelli che dalle nazioni si convertono a Dio, ma solo che si ordini loro di astenersi dalla contaminazione con gli idoli, dalle unioni illegittime, dagli animali soffocati e dal sangue» (At 15,19-20). Per giungere a questa “formulazione dogmatica” per la vita della Chiesa, gli apostoli sono dovuti giungere prima a una certa sincerità con se stessi, spogliandosi di quelle illusioni a cui ogni vita religiosa non può che esporre: «Ora dunque, perché tentate Dio, imponendo sul collo dei discepoli un giogo che né i nostri padri né noi siamo stati in grado di portare? Noi invece crediamo che per la grazia del Signore Gesù siamo salvati, così come loro» (At 15,10-11). Non è per nulla scontato avere un cuore libero e pacificato che rinuncia a chiedere agli altri quello che non si è (più) capaci di pretendere nemmeno da se stessi. Occorre essere passati attraverso la distruzione di ogni falsa immagine di sé e aver accettato di poter restare in un rapporto con Dio fondato sulla fedeltà del suo amore e non sulla logica dei meriti (e dei sensi di colpa). Gesù non sembra voler comunicare nient’altro che questo tipo di libertà, quando propone ai discepoli di non fare altro se non rimanere uniti a lui: «Se osserverete i miei comandamenti, rimarrete nel mio amore, come io ho osservato i comandamenti del Padre mio e rimango nel suo amore» (Gv 15,10). Rimanere è un verbo statico e povero, eppure è l’atteggiamento più necessario da assumere di fronte a un Dio che ha già fatto tutto quello che ci serviva per essere salvati dal peccato e dalla morte. Tutti noi, con molta facilità, preferiamo invece darci da fare e affannarci, alla ricerca di indizi, conferme, segni di stima e di fiducia. Arriviamo persino a elemosinare anche solo un sorriso, una piccola attenzione nei nostri confronti, accettando mezze misure e compromessi pur di stringere tra le mani una caparra di affetto, il calore fugace di una carezza. Ci dimentichiamo che, donando la sua vita per noi, il Signore ha voluto assicurare al nostro cuore la certezza di un affetto fedele e appassionato: «Vi ho detto queste cose perché la mia gioia sia in voi e la vostra gioia sia piena» (Gv 15,9). Per rimanere in questa relazione d’amore è necessario — ma non sufficiente — dimorare quotidianamente nelle parole, nelle preghiere, nella liturgia della Chiesa, dove il vangelo di Dio è celebrato, vissuto e testimoniato. È altrettanto imprescindibile guardare con interesse e sincera apertura verso il mondo, per essere pronti — e disposti — a riconoscere con quanta fantasia e quanto amore lo Spirito del risorto riesce a suscitare ovunque e comunque la fede nelle meraviglie operate dal Signore: «E Dio, che conosce i cuori, ha dato testimonianza in loro favore, concedendo anche a loro lo Spirito Santo, come a noi; e non ha fatto alcuna discriminazione tra noi e loro, purificando i loro cuori con la fede» (At 15,8-9).
</p>

<p>
<u>HomilyVoice-21</u> / PRIMA LETTURA Fratelli, voi sapete che, già da molto tempo, Dio in mezzo a voi ha scelto che per bocca mia le nazioni ascoltino la parola del Vangelo e vengano alla fede. E Dio, che conosce i cuori, ha dato testimonianza in loro favore, concedendo anche a loro lo Spirito Santo, come a noi; e non ha fatto alcuna discriminazione tra noi e loro, purificando i loro cuori con la fede. Si è detto nella meditazione precedente che ai figli del Padre si deve sempre parlare dal cuore del Padre. I figli sono del Padre, non sono nostri. Se non sono nostri, dobbiamo sempre rispettare in loro la volontà del Padre. Mai possiamo imporre la nostra volontà, le nostre tradizioni, i nostri pensieri, ciò che noi riteniamo sia cosa buona. L’Apostolo Pietro annuncia all’assemblea non solo quali sono i pensieri di Dio, dice anche quali sono state le sue opere: ha concesso ai pagani lo Spirito Santo come lo ha concesso a loro, senza alcuna differenza. A nessuno uomo sulla terra è lecito modificare il pensiero del Padre partendo dal suo cuore, dalla sua religione, dalle sue tradizioni, dal suo vissuto? Non lo può modificare né in molto e né in poco. Ogni uomo deve essere fedele testimone, annunciatore, datore del solo pensiero del Padre. Vale per il pensiero del Padre, per la sua volontà quanto è detto per la sua Parola, per la sua Legge, per i suoi Comandamenti: Ora, Israele, ascolta le leggi e le norme che io vi insegno, affinché le mettiate in pratica, perché viviate ed entriate in possesso della terra che il Signore, Dio dei vostri padri, sta per darvi. Non aggiungerete nulla a ciò che io vi comando e non ne toglierete nulla; ma osserverete i comandi del Signore, vostro Dio, che io vi prescrivo (Dt 4,1-2). Ma basta conoscere il pensiero del Padre per poterlo dare ai figli del Padre? La conoscenza da sola non basta. Lo Spirito Santo non è solo Spirito di scienza o di conoscenza. È anche Spirito di sapienza, intelletto, fortezza, consiglio, pietà, timore del Signore. Per poter dare il pensiero del Padre ai suoi figli da parte dei suoi figli è necessario che si sia colmati di Spirito Santo. Solo nello Spirito Santo il pensiero del Padre si dona secondo la volontà del Padre. Se siamo privi o carente di Spirito Santo, anche se conosciamo il pensiero del Padre, lo diamo secondo il nostro pensiero, la nostra volontà, le nostre modalità che sono dalla carne e quindi non rispettano il pensiero del Padre nella sua purezza. Dato dalla carne, sempre si introdurrà in esso qualcosa di impuro. La saggezza è vera via perché si servano bene i figli del Padre. Ecco cosa rivela l’Apostolo Paolo ai Corinzi sulla conoscenza priva della sapienza dello Spirito Santo: “Riguardo alle carni sacrificate agli idoli, so che tutti ne abbiamo conoscenza. Ma la conoscenza riempie di orgoglio, mentre l’amore edifica. Se qualcuno crede di conoscere qualcosa, non ha ancora imparato come bisogna conoscere. Chi invece ama Dio, è da lui conosciuto. Riguardo dunque al mangiare le carni sacrificate agli idoli, noi sappiamo che non esiste al mondo alcun idolo e che non c’è alcun dio, se non uno solo. In realtà, anche se vi sono cosiddetti dèi sia nel cielo che sulla terra – e difatti ci sono molti dèi e molti signori –, per noi c’è un solo Dio, il Padre, dal quale tutto proviene e noi siamo per lui; e un solo Signore, Gesù Cristo, in virtù del quale esistono tutte le cose e noi esistiamo grazie a lui. Ma non tutti hanno la conoscenza; alcuni, fino ad ora abituati agli idoli, mangiano le carni come se fossero sacrificate agli idoli, e così la loro coscienza, debole com’è, resta contaminata. Non sarà certo un alimento ad avvicinarci a Dio: se non ne mangiamo, non veniamo a mancare di qualcosa; se ne mangiamo, non ne abbiamo un vantaggio. Badate però che questa vostra libertà non divenga occasione di caduta per i deboli. Se uno infatti vede te, che hai la conoscenza, stare a tavola in un tempio di idoli, la coscienza di quest’uomo debole non sarà forse spinta a mangiare le carni sacrificate agli idoli? Ed ecco, per la tua conoscenza, va in rovina il debole, un fratello per il quale Cristo è morto! Peccando così contro i fratelli e ferendo la loro coscienza debole, voi peccate contro Cristo. Per questo, se un cibo scandalizza il mio fratello, non mangerò mai più carne, per non dare scandalo al mio fratello” (1Cor 8,1-13). La comunità è vero corpo di Cristo e sempre come corpo di Cristo si deve agire. Paolo è la rivelazione. Pietro è il custode della la verità. Rivelazione e verità dicono la stessa cosa. Giacomo è la sapienza. Giacomo dice come la rivelazione e la verità vanno trasmesse ai figli di Dio, che formano il corpo di Cristo e che provengono alcuni dalla discendenza di Abramo e altri dai pagani. Il solo corpo discute, il solo corpo manifesta la verità, il solo corpo indica le vie perché tutto avvenga nella più pura volontà del Padre. Il corpo è di Gesù. I figli sono del Padre. La volontà è del Padre. La Sapienza è dello Spirito Santo. Comunione perfettissima. La comunione che regna nell’eternità sempre deve regnare nel corpo di Cristo. Se manca la comunione, il pensiero del Padre viene dato dalla carne, non dallo Spirito, perché la rottura della comunione è già opera della carne. LEGGIAMO At 15,7-21 Sorta una grande discussione, Pietro si alzò e disse loro: «Fratelli, voi sapete che, già da molto tempo, Dio in mezzo a voi ha scelto che per bocca mia le nazioni ascoltino la parola del Vangelo e vengano alla fede. E Dio, che conosce i cuori, ha dato testimonianza in loro favore, concedendo anche a loro lo Spirito Santo, come a noi; e non ha fatto alcuna discriminazione tra noi e loro, purificando i loro cuori con la fede. Ora dunque, perché tentate Dio, imponendo sul collo dei discepoli un giogo che né i nostri padri né noi siamo stati in grado di portare? Noi invece crediamo che per la grazia del Signore Gesù siamo salvati, così come loro». Tutta l’assemblea tacque e stettero ad ascoltare Bàrnaba e Paolo che riferivano quali grandi segni e prodigi Dio aveva compiuto tra le nazioni per mezzo loro. Quando essi ebbero finito di parlare, Giacomo prese la parola e disse: «Fratelli, ascoltatemi. Simone ha riferito come fin da principio Dio ha voluto scegliere dalle genti un popolo per il suo nome. Con questo si accordano le parole dei profeti, come sta scritto: Dopo queste cose ritornerò e riedificherò la tenda di Davide, che era caduta; ne riedificherò le rovine e la rialzerò, perché cerchino il Signore anche gli altri uomini e tutte le genti sulle quali è stato invocato il mio nome, dice il Signore, che fa queste cose, note da sempre. Per questo io ritengo che non si debbano importunare quelli che dalle nazioni si convertono a Dio, ma solo che si ordini loro di astenersi dalla contaminazione con gli idoli, dalle unioni illegittime, dagli animali soffocati e dal sangue. Fin dai tempi antichi, infatti, Mosè ha chi lo predica in ogni città, poiché viene letto ogni sabato nelle sinagoghe». Ma cosa significa agire sempre come corpo? Significa che ognuno deve dare al corpo di Cristo il suo Santo Spirito. Chi ha lo Spirito della rivelazione deve dare lo Spirito della rivelazione, chi della verità la verità, chi della sapienza la sapienza, chi dell’intelligenza l’intelligenza, chi della fortezza la fortezza, chi della pietà la pietà e chi del timore del Signore il timore del Signore. Ognuno ha ricevuto una particolare manifestazione. Nessuno è stato colmato di tutti i doni, i carismi, le manifestazione dello Spirito Santo. Ognuno ha ricevuto tutto lo Spirito Santo, ma in Lui vi è una fiammella che deve dare vitalità a tutte le altre fiammelle, ma anche la sua fiammella riceve vitalità da tutte le altre fiammelle. Alcuni devono suscitare la questione. Altri devono dire la rivelazione. Altri la verità storica. Altri la sapienza che metta in comunione ogni figlio di Dio. È questa la vera ecclesiologia di comunione: fare lavorare all’unisono tutte le fiammelle dello Spirito Santo. Per questo si deve essere sempre uomini spirituali, per essere mossi dallo Spirito. La carne è disgregazione. LETTURA DEL VANGELO GIOVEDÌ 6 MAGGIO – V SETTIMANA DI PASQUA [B] Se osserverete i miei comandamenti, rimarrete nel mio amore, come io ho osservato i comandamenti del Padre mio e rimango nel suo amore. Il Verbo di Dio, il suo Figlio Unigenito Eterno, è nel seno del Padre. In esso rimane in eterno. È nel seno del Padre ed è sempre nella sua volontà, dalla sua volontà, nella comunione eterna dello Spirito Santo. Il Verbo si fa carne e viene ad abitare in mezzo a noi. Facendosi carne assume non solo un corpo, ma anche l’anima, la mente, il cuore, la volontà dell’uomo. Tutto ciò che è dell’uomo lui lo assume. L’uomo però è da Dio per creazione, non è nel seno del Padre. Il Verbo lo assume e lo porta nel seno del Padre. Come? Portandolo nella sua volontà. Donando al Padre anche la volontà, il cuore, la mente, i desideri, del vero uomo da Lui assunto. Questa consegna di tutto l’uomo al Padre perché rimanga in eterno nel Padre avviene nel modo più pieno e perfetto sulla croce. Così rivela la Lettera agli Ebrei: “Entrando nel mondo, Cristo dice: Tu non hai voluto né sacrificio né offerta, un corpo invece mi hai preparato. Non hai gradito né olocausti né sacrifici per il peccato. Allora ho detto: «Ecco, io vengo – poiché di me sta scritto nel rotolo del libro – per fare, o Dio, la tua volontà». Dopo aver detto: Tu non hai voluto e non hai gradito né sacrifici né offerte, né olocausti né sacrifici per il peccato, cose che vengono offerte secondo la Legge, soggiunge: Ecco, io vengo a fare la tua volontà. Così egli abolisce il primo sacrificio per costituire quello nuovo. Mediante quella volontà siamo stati santificati per mezzo dell’offerta del corpo di Gesù Cristo, una volta per sempre (Eb 10,5-10). Che Gesù sia sempre e tutto nella volontà del Padre, dalla volontà del Padre, per compiere la volontà del Padre ecco come è da Lui stesso rivelato: “Gesù allora esclamò: «Chi crede in me, non crede in me ma in colui che mi ha mandato; chi vede me, vede colui che mi ha mandato. Io sono venuto nel mondo come luce, perché chiunque crede in me non rimanga nelle tenebre. Se qualcuno ascolta le mie parole e non le osserva, io non lo condanno; perché non sono venuto per condannare il mondo, ma per salvare il mondo. Chi mi rifiuta e non accoglie le mie parole, ha chi lo condanna: la parola che ho detto lo condannerà nell’ultimo giorno. Perché io non ho parlato da me stesso, ma il Padre, che mi ha mandato, mi ha ordinato lui di che cosa parlare e che cosa devo dire. E io so che il suo comandamento è vita eterna. Le cose dunque che io dico, le dico così come il Padre le ha dette a me» (Gv 12,44-50). Con il Battesimo Gesù “assume” nel suo corpo, per opera dello Spirito Santo, ogni uomo. Ogni battezzato è fatto suo corpo e sua vita. Lui abita nel seno del Padre, nella sua volontà, vive per fare la volontà del Padre. Ecco la missione che Gesù deve vivere fino al giorno della Parusia: attraverso l’opera dello Spirito Santo e del suo corpo che è la Chiesa, portare ogni uomo nella volontà del Padre perché viva per compiere la volontà del Padre. Questa missione mai potrà interrompersi. Se questa missione si interrompe, si interrompe il cammino della redenzione. Per portare ogni membro del suo corpo nella volontà del Padre, perché anch’esso viva nel seno del Padre, per partecipazione della divina natura, occorre la volontà di ogni singolo membro. Come questa volontà si porta nel seno del Padre, come vero corpo di Cristo? Rimanendo nell’amore di Cristo Gesù. Come si rimane nell’amore di Cristo Gesù? Percorrendo la stessa via di Cristo Gesù. Cristo Gesù dimora nella volontà del Padre. Il cristiano dimora nella volontà di Cristo. Come dimora nella volontà di Cristo? Dimorando nella sua Parola. Se il discepolo si separa dalla Parola di Cristo, si separa da Cristo, esce dal seno del Padre, entra nel seno del male. Si rimane nel seno della Parola, si rimane nel seno di Cristo, che è il suo corpo, si rimane nel seno del Padre. Si esce dal seno della Parola, si muore. Si esce dal seno di Cristo. Si esce dal seno del Padre. Non c’è più vera vita per noi. Dio è la vita eterna e la vita eterna è in Cristo Gesù. Se una pianta non rimane nel terreno, mai potrà produrre frutti. Il rimanere dovrà essere stabile per sempre. Piantare e sradicare per poi piantare di nuovo e di nuovo sradicare, senza sosta, fa sì che la pianta mai produca un frutto di vita. Non è piantata in modo stabile nel terreno. LEGGIAMO IL TESTO DI Gv 15,9-11 Come il Padre ha amato me, anche io ho amato voi. Rimanete nel mio amore. Se osserverete i miei comandamenti, rimarrete nel mio amore, come io ho osservato i comandamenti del Padre mio e rimango nel suo amore. Vi ho detto queste cose perché la mia gioia sia in voi e la vostra gioia sia piena. Oggi si vuole un cristiano liquido, pronto a dare a suoi pensieri ogni forma, assumendone in ogni momento sempre di nuove. Ecco in cosa consiste la liquidità del cristiano: in Chiesa per un istante assume il pensiero di Cristo. Solo per un decimo di secondo. Esce fuori e assume il pensiero di chiunque incontra sulla sua strada. È come se la sua mente si travasasse da un contenitore ad un altro contenitore assumendone forma e contenuto. Questa mai potrà dirsi stabilità. Il pensiero di Cristo non governa la sua vita, non dirige i suoi passi, non orienta la sua volontà. Ecco cosa rivela il Salmo: “Al malvagio Dio dice: «Perché vai ripetendo i miei decreti e hai sempre in bocca la mia alleanza, tu che hai in odio la disciplina e le mie parole ti getti alle spalle? Se vedi un ladro, corri con lui e degli adùlteri ti fai compagno. Abbandoni la tua bocca al male e la tua lingua trama inganni. Ti siedi, parli contro il tuo fratello, getti fango contro il figlio di tua madre. Hai fatto questo e io dovrei tacere? Forse credevi che io fossi come te! Ti rimprovero: pongo davanti a te la mia accusa. Capite questo, voi che dimenticate Dio, perché non vi afferri per sbranarvi e nessuno vi salvi. Chi offre la lode in sacrificio, questi mi onora; a chi cammina per la retta via mostrerò la salvezza di Dio» (Sal 50,16.23). Oggi si vuole predicare e vivere un cristianesimo senza dimorare nella Parola. Di conseguenza si vuole un cristianesimo senza Cristo. Un cristianesimo senza Cristo è un cristianesimo senza il Padre e senza lo Spirito Santo. È un cristianesimo senza l’uomo. Ecco l’ammonimento che viene a noi dall’Apostolo Giovanni: “Carissimi, amiamoci gli uni gli altri, perché l’amore è da Dio: chiunque ama è stato generato da Dio e conosce Dio. Chi non ama non ha conosciuto Dio, perché Dio è amore. Nessuno mai ha visto Dio; se ci amiamo gli uni gli altri, Dio rimane in noi e l’amore di lui è perfetto in noi. E noi abbiamo conosciuto e creduto l’amore che Dio ha in noi. Dio è amore; chi rimane nell’amore rimane in Dio e Dio rimane in lui. Se uno dice: «Io amo Dio» e odia suo fratello, è un bugiardo. Chi infatti non ama il proprio fratello che vede, non può amare Dio che non vede. E questo è il comandamento che abbiamo da lui: chi ama Dio, ami anche suo fratello (1Gv 4,1-21). Chi odia il proprio fratello mai potrà dire di avere Dio per Padre. Il padre suo è il diavolo. L’odio contro l’amore è solo del diavolo. Dio è amore. Chi si proclama figlio di Dio deve amare come Dio ama. Sempre. Tutti. Madre di Dio, fa’ che ogni discepolo di Gesù si liberi dalla presunzione di pensarsi figlio di Dio mentre è nell’odio verso i suoi fratelli. Chi odia non conosce Dio. Se un tempo lo ha conosciuto, oggi non lo conosce più. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
