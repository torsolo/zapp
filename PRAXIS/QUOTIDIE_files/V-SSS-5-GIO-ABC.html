<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Giovedì della settimana Santa.
</p>

<p>
<u>ANTIFONA</u> / Non ci sia per noi altro vanto che nella croce del Signore nostro Gesù Cristo. Egli è nostra salvezza, vita e risurrezione; per mezzo di lui siamo stati salvati e liberati. (Gal 6,14)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>GLORIA</u> / Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / O Dio, che ci hai riuniti per celebrare la santa Cena nella quale il tuo unico Figlio, prima di consegnarci alla morte, affidò alla Chiesa il nuovo ed eterno sacrificio, convito nuziale del suo amore, fa' che dalla partecipazione a così grande mistero attingiamo pienezza di carità e di vita. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Prescrizioni per la cena pasquale</b> / Dal libro dell'Esodo. (Es 12,1-8. 11-14) / In quei giorni, il Signore disse a Mosè e ad Aronne in terra d'Egitto: «Questo mese sarà per voi l'inizio dei mesi, sarà per voi il primo mese dell'anno. Parlate a tutta la comunità d'Israele e dite: "Il dieci di questo mese ciascuno si procuri un agnello per famiglia, un agnello per casa. Se la famiglia fosse troppo piccola per un agnello, si unirà al vicino, il più prossimo alla sua casa, secondo il numero delle persone; calcolerete come dovrà essere l'agnello secondo quanto ciascuno può mangiarne. Il vostro agnello sia senza difetto, maschio, nato nell'anno; potrete sceglierlo tra le pecore o tra le capre e lo conserverete fino al quattordici di questo mese: allora tutta l'assemblea della comunità d'Israele lo immolerà al tramonto. Preso un po' del suo sangue, lo porranno sui due stipiti e sull'architrave delle case nelle quali lo mangeranno. In quella notte ne mangeranno la carne arrostita al fuoco; la mangeranno con àzzimi e con erbe amare. Ecco in qual modo lo mangerete: con i fianchi cinti, i sandali ai piedi, il bastone in mano; lo mangerete in fretta. È la Pasqua del Signore! In quella notte io passerò per la terra d'Egitto e colpirò ogni primogenito nella terra d'Egitto, uomo o animale; così farò giustizia di tutti gli dèi dell'Egitto. Io sono il Signore! Il sangue sulle case dove vi troverete servirà da segno in vostro favore: io vedrò il sangue e passerò oltre; non vi sarà tra voi flagello di sterminio quando io colpirò la terra d'Egitto. Questo giorno sarà per voi un memoriale; lo celebrerete come festa del Signore: di generazione in generazione lo celebrerete come un rito perenne"». / Parola di Dio.
</p>

<p>
<u>PSALMUS</u> / (Sal115) <b>Il tuo calice, Signore, è dono di salvezza.</b> / Che cosa renderò al Signore, per tutti i benefici che mi ha fatto? Alzerò il calice della salvezza e invocherò il nome del Signore. / Agli occhi del Signore è preziosa la morte dei suoi fedeli. Io sono tuo servo, figlio della tua schiava: tu hai spezzato le mie catene. / A te offrirò un sacrificio di ringraziamento e invocherò il nome del Signore. Adempirò i miei voti al Signore davanti a tutto il suo popolo.
</p>

<p>
<u>LETTURA2</u> / <b>Ogni volta che mangiate questo pane e bevete al calice, voi annunciate la morte del Signore</b> / Dalla prima lettera di san Paolo apostolo ai Corinzi. (1Cor 11,23-26) / Fratelli, io ho ricevuto dal Signore quello che a mia volta vi ho trasmesso: il Signore Gesù, nella notte in cui veniva tradito, prese del pane e, dopo aver reso grazie, lo spezzò e disse: «Questo è il mio corpo, che è per voi; fate questo in memoria di me». Allo stesso modo, dopo aver cenato, prese anche il calice, dicendo: «Questo calice è la Nuova Alleanza nel mio sangue; fate questo, ogni volta che ne bevete, in memoria di me». Ogni volta infatti che mangiate questo pane e bevete al calice, voi annunciate la morte del Signore, finché egli venga. / Parola di Dio.
</p>

<p>
<u>ACCLAMATIO</u> / Gloria e lode e onore a te, Cristo Signore! / Vi do un comandamento nuovo, dice il Signore: come io ho amato voi, così amatevi anche voi gli uni gli altri. (Gv 13,34) / Gloria e lode e onore a te, Cristo Signore!
</p>

<p>
<u>VANGELO</u> / <b>Li amò sino alla fine</b> / Dal Vangelo secondo  Giovanni (Gv 13, 1-15) / Prima della festa di Pasqua, Gesù, sapendo che era venuta la sua ora di passare da questo mondo al Padre, avendo amato i suoi che erano nel mondo, li amò sino alla fine. Durante la cena, quando il diavolo aveva già messo in cuore a Giuda, figlio di Simone Iscariota, di tradirlo, Gesù, sapendo che il Padre gli aveva dato tutto nelle mani e che era venuto da Dio e a Dio ritornava, si alzò da tavola, depose le vesti, prese un asciugamano e se lo cinse attorno alla vita. Poi versò dell’acqua nel catino e cominciò a lavare i piedi dei discepoli e ad asciugarli con l’asciugamano di cui si era cinto. Venne dunque da Simon Pietro e questi gli disse: «Signore, tu lavi i piedi a me?». Rispose Gesù: «Quello che io faccio, tu ora non lo capisci; lo capirai dopo». Gli disse Pietro: «Tu non mi laverai i piedi in eterno!». Gli rispose Gesù: «Se non ti laverò, non avrai parte con me». Gli disse Simon Pietro: «Signore, non solo i miei piedi, ma anche le mani e il capo!». Soggiunse Gesù: «Chi ha fatto il bagno, non ha bisogno di lavarsi se non i piedi ed è tutto puro; e voi siete puri, ma non tutti». Sapeva infatti chi lo tradiva; per questo disse: «Non tutti siete puri». Quando ebbe lavato loro i piedi, riprese le sue vesti, sedette di nuovo e disse loro: «Capite quello che ho fatto per voi? Voi mi chiamate il Maestro e il Signore, e dite bene, perché lo sono. Se dunque io, il Signore e il Maestro, ho lavato i piedi a voi, anche voi dovete lavare i piedi gli uni agli altri. Vi ho dato un esempio, infatti, perché anche voi facciate come io ho fatto a voi». Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS1</u> / Giunta l’ora di passare da questo mondo al Padre, il Signore Gesù ci ha lasciato il testamento del suo amore nell’umile gesto della lavanda dei piedi e nel dono supremo dell’Eucaristia. Apriamo il cuore ad accoglierne la sovrabbondante grazia. Preghiamo insieme e diciamo: <b>Apri, Signore, il nostro cuore.</b> / Per il popolo cristiano: nel gesto di Gesù che lava i piedi ai discepoli riconosca l’inesauribile ricchezza dell’amore del Padre. Preghiamo. / Per il vescovo, i presbiteri e i diaconi della nostra Chiesa di N.: vivano il loro ministero come servizio e dedizione senza limiti. Preghiamo. / Per i cristiani ancora divisi: il memoriale della Pasqua faccia risuonare l’ardente preghiera per l’unità che Cristo ha innalzato al Padre. Preghiamo. / Per gli uomini prigionieri dell’avidità e della violenza: riscoprano che il Signore si è offerto al Padre per tutti, e intraprendano la via del servizio e della carità. Preghiamo. / Per tutti noi che condividiamo il pane del cielo alla mensa eucaristica: ci sia dato di condividere anche i beni di questo mondo con quanti hanno fame e sete di giustizia e di misericordia. Preghiamo. / O Dio, grande nell’amore, che nell’ora della passione del tuo Figlio ci chiami a condividere la sua Pasqua, rendici degni di essere eredi e commensali della gloria nel banchetto eterno. Per Cristo nostro Signore.
</p>

<p>
<u>LAVANDA DEI PIEDI</u> / Il Signore si alzò da tavola versò dell'acqua in un catino, e cominciò a lavare i piedi ai discepoli: ad essi volle lasciare questo esempio. (Gv 13,4.5.15) / "Signore, tu lavi i piedi a me?". Gesù gli rispose dicendo: "Se non ti laverò, non avrai parte con me". V. Venne dunque a Simon Pietro, e disse a lui Pietro: - Signore, tu lavi... V. "Quello che io faccio, ora non lo comprendi, ma lo comprenderai un giorno". - Signore, tu lavi... (Gv 13,6.7.8) / "Se vi ho lavato i piedi, io, Signore e Maestro, quanto più voi avete il dovere di lavarvi i piedi l'un l'altro". (Gv 13,14) / "Da questo tutti sapranno che siete miei discepoli, se vi amerete gli uni gli altri". V. Gesù disse ai suoi discepoli: - Da questo tutti sapranno... (Gv 13,35) / "Vi do un comandamento nuovo: che vi amiate gli uni gli altri come io ho amato voi", dice il Signore. (Gv 13,34) / Fede, speranza e carità, tutte e tre rimangano tra voi: ma più grande di tutte è la carità. V. Fede, speranza e carità, tutte e tre le abbiamo qui al presente: ma più grande di tutte è la carità. - Fede... (1Cor 13,13)  / C: Parola del Signore. / A: Lode a Te o Cristo. / Ci ha riuniti tutti insieme Cristo, amore. Rallegriamoci, esultiamo nel Signore! Temiamo e amiamo il Dio vivente, e amiamoci tra noi con cuore sincero. / Noi formiamo, qui riuniti, un solo corpo: evitiamo di dividerci tra noi, via le lotte maligne, via le liti e regni in mezzo a noi Cristo Dio. / Fa’ che un giorno contempliamo il tuo volto nella gloria dei beati, Cristo Dio. E sarà gioia immensa, gioia vera: durerà per tutti i secoli senza fine.
</p>

<p>
<u>OFFERTORIO</u> / Concedi a noi tuoi fedeli, o Padre, di partecipare con viva fede ai santi misteri, poiché, ogni volta che celebriamo questo memoriale del sacrificio del tuo Figlio, si compie l’opera della nostra redenzione. Per Cristo nostro Signore.
</p>

<p>
<u>PREFAZIO</u> / <b>L’Eucaristia memoriale del sacrificio di Cristo</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno, per Cristo Signore nostro. Sacerdote vero ed eterno, egli istituì il rito del sacrificio perenne; a te per primo si offrì vittima di salvezza, e comandò a noi di compiere l’offerta in sua memoria. Il suo Corpo per noi immolato è nostro cibo e ci dà forza, il suo Sangue per noi versato è la bevanda che ci redime da ogni colpa. Per questo mistero di salvezza, il cielo e la terra si uniscono in un cantico nuovo di adorazione e di lode, e noi, con tutti gli angeli del cielo, proclamiamo senza fine la tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / «Questo è il mio Corpo, che è per voi; questo calice è la nuova alleanza nel mio Sangue», dice il Signore. «Ogni volta che ne mangiate e ne bevete, fate questo in memoria di me». (1Cor 11,24.25) ♦ Il Signore Gesù, sapendo che era venuta la sua ora di passare da questo mondo al Padre, avendo amato i suoi che erano nel mondo, li amò fino alla fine. (Gv 13,1)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Padre onnipotente, che nella vita terrena ci nutri alla Cena del tuo Figlio, accoglici come tuoi commensali al banchetto glorioso del cielo. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / <br>
San Giovanni Climaco (ca 575-ca 650) monaco nel Monte Sinai / La Scala santa; 30,6-9.22.16 / La carità, il nome stesso di Dio / Dio è amore (1 Gv 4,8). E chi volesse definirlo sarebbe come un cieco che vuol contare i granelli della sabbia dl mare. La carità, quanto alla natura, ha somiglianza con Dio, per quanto è possibile ai mortali di assomigliargli; quanto all'attività, è l'ebbrezza dell'anima; quanto alla virtù propria, è la sorgente della fede, un abisso di pazienza, un oceano di umiltà. La carità è prima di tutto il rifiuto di ogni pensiero d'inimicizia, poiché la carità non pensa il male. La carità, l'impassibilità e l'adozione filiale non si distinguono che per il nome. Come la luce, il fuoco e la fiamma concorrono ad un unico effetto, così è per queste tre realtà. Chi ha unito perfettamente la sua sensibilità a Dio è iniziato da lui al mistero delle sue parole; ma senza questa unione, è difficile parlare di Dio. Se il volto di un essere amato produce in tutto il nostro essere una cambiamento visibile e ci rende felici, contenti e spensierati, cosa non farà il volto di nostro Signore in un'anima pura quando verrà a stabilirvisi?!
</p>

<p>
<u>EVANGELIZO2</u> / <br>
Origene (ca 185-253) sacerdote e teologo / Commento su Giovanni, § 32, 25-35.77-83; SC 385, 199 / "Se non ti laverò, non avrai parte con me" / “Gesù sapendo che il Padre gli aveva dato tutto nelle mani e che era venuto da Dio e a Dio ritornava, si alzò di tavola”. Ciò che non era prima nelle mani di Gesù è rimesso dal Padre nelle sue mani: non certe cose solamente, ma tutte. Davide aveva detto: “Oracolo del Signore al mio Signore: Siedi alla mia destra, finché io ponga i tuoi nemici a sgabello dei tuoi piedi” (Sal 109,1). I nemici di Gesù facevano parte infatti di quel ‘tutto’ che suo Padre gli donava. (...) A causa di coloro che si erano allontanati da Dio, si è allontanato da Dio colui che per natura non vuole uscire dal Padre. È uscito da Dio affinché quanto si era allontanato da lui tornasse con lui, cioè nelle sue mani, presso Dio, secondo il suo disegno eterno. (...) Cosa dunque faceva Gesù lavando i piedi dei suoi discepoli? Lavandoli e asciugandoli con l’asciugatoio di cui si era cinto, Gesù non rendeva forse i loro piedi belli, per il momento in cui avrebbero avuto da annunciare la buona novella? Allora si compì, secondo me, la parola profetica: “Come sono belli sui monti i piedi del messaggero di lieti annunzi” (Is 52,7; Rm 10,15). Eppure se, lavando i piedi dei suoi discepoli, Gesù li rende belli, come esprimere la bellezza vera di coloro che egli immerge interamente nello “Spirito Santo e nel fuoco” (Mt 3,11)? I piedi degli apostoli sono divenuti belli affinché (...) possano porre il piede sulla strada santa e camminare in colui che ha detto: “Io sono la via” (Gv 14,6). Infatti chi ha avuto i piedi lavati da Gesù, e lui solo, segue quella via vivente che conduce al Padre; quella via non ha posto per i piedi sporchi. (...)  Per seguire quella via vivente e spirituale (Eb 10,20) (...), occorre avere i piedi lavati da Gesù che ha deposto le vesti (...) per prendere nel suo corpo l’impurità dei loro piedi con quell’asciugatoio che era il suo solo vestito, perché “si è addossato i nostri dolori” (Is 53,4).
</p>

<p>
<u>EVANGELIZO-21</u> / Santa Caterina da Siena (1347-1380) terziaria domenicana, dottore della Chiesa, compatrona d'Europa / Lettere, 129 / «Sapendo che era giunta la sua ora... Gesù li amò sino alla fine» / Siate obbedienti sino alla morte, sull’esempio dell’Agnello senza macchia che obbedì al Padre suo sino alla morte vergognosa della croce. Pensate che egli è la via e la regola che dovete seguire. Tenetelo sempre presente davanti agli occhi del vostro spirito. Vedete quanto è obbediente, il Verbo, la Parola di Dio. Non rifiuta di portare il fardello delle pene di cui l’ha caricato il Padre; al contrario, si lancia, animato da un grande desiderio. Non manifesta forse questo durante la Cena del Giovedì Santo quando dice: “Ho desiderato ardentemente di mangiare questa pasqua con voi, prima della mia passione” (Lc 22,15)? Quando dice “mangiare questa pasqua” intende l’adempimento della volontà e del desiderio del Padre. Non vedendo quasi più tempo davanti a lui (si vedeva già alla fine, quando avrebbe dovuto sacrificare il suo corpo per noi), esulta, si rallegra e dice con gioia: “Ho desiderato ardentemente”. Ecco la Pasqua di cui parlava, quella che consisteva nel dare se stesso in cibo, nell’immolare il proprio corpo per obbedire al Padre. Gesù aveva celebrato tante altre pasque con i suoi discepoli, ma questa, mai, o indicibile, dolce e ardente carità! Non pensi alle tue pene né alla morte ignominiosa; se ci avessi pensato, non saresti stato così gioioso, non l’avresti chiamata una pasqua. Il Verbo vede che è stato scelto, lui, che ha ricevuto come sposa tutta la nostra umanità. Gli è stato chiesto di dare il proprio sangue affinché la volontà del Padre si compisse in noi, affinché fosse il suo sangue a santificarci. Ecco la dolce pasqua che l’agnello senza macchia accetta, (cfr Es 12,5) e con un grande amore e un grande desiderio adempie la volontà del Padre e osserva interamente il suo disegno. Che indicibile e dolcissimo amore! (...) Per questo, miei diletti, vi prego di non temere mai qualunque cosa accada e di mettere tutta la vostra fiducia nel sangue di Cristo crocifisso. (...) Ogni timore servile sia bandito dal vostro spirito. Direte con san Paolo: "Con Cristo crocifisso, posso tutto, poiché egli è in me mediante il desiderio e l’amore, ed egli mi fortifica" (cfr Fil 4,13; Gal 2,20). Amate, amate, amate! Con il suo sangue, l’agnello mite ha fatto della vostra anima una roccia incrollabile.
</p>

<p>
<u>DiBruno2</u> / <br>
Se non ti laverò, non avrai parte con me (Gv 13,1-15) / Gesù, sia con Pietro, che con gli altri Apostoli, è stato sempre fermo, forte, risoluto nell’affermare la sua verità, in certo qual modo possiamo dire che pur avendo respinto Satana con fermezza, con molta più fermezza respinge la tentazione di Pietro o afferma la sua verità. Con Satana: “Il tentatore gli si avvicinò e gli disse: «Se tu sei Figlio di Dio, di’ che queste pietre diventino pane». Ma egli rispose: «Sta scritto: Non di solo pane vivrà l’uomo, ma di ogni parola che esce dalla bocca di Dio»” (Mt 4,2-4). Con Pietro: “Da allora Gesù cominciò a spiegare ai suoi discepoli che doveva andare a Gerusalemme e soffrire molto da parte degli anziani, dei capi dei sacerdoti e degli scribi, e venire ucciso e risorgere il terzo giorno. Pietro lo prese in disparte e si mise a rimproverarlo dicendo: «Dio non voglia, Signore; questo non ti accadrà mai». Ma egli, voltandosi, disse a Pietro: «Va’ dietro a me, Satana! Tu mi sei di scandalo, perché non pensi secondo Dio, ma secondo gli uomini!»” (Mt 16,21-23). Con gli Apostoli: “Da quel momento molti dei suoi discepoli tornarono indietro e non andavano più con lui. Disse allora Gesù ai Dodici: «Volete andarvene anche voi?». Gli rispose Simon Pietro: «Signore, da chi andremo? Tu hai parole di vita eterna e noi abbiamo creduto e conosciuto che tu sei il Santo di Dio»” (Gv 6,66-71). Perché Gesù è forte della stessa fortezza di Dio nella difesa della sua verità? Quali sono le ragioni eterne che lo vogliono così forte, senza mai scendere a compromessi? Perché in modo del tutto speciale è forte con Pietro, pronto ad escluderlo dalla sua missione? / Prima della festa di Pasqua Gesù, sapendo che era venuta la sua ora di passare da questo mondo al Padre, avendo amato i suoi che erano nel mondo, li amò fino alla fine. Durante la cena, quando il diavolo aveva già messo in cuore a Giuda, figlio di Simone Iscariota, di tradirlo, Gesù, sapendo che il Padre gli aveva dato tutto nelle mani e che era venuto da Dio e a Dio ritornava, si alzò da tavola, depose le vesti, prese un asciugamano e se lo cinse attorno alla vita. Poi versò dell’acqua nel catino e cominciò a lavare i piedi dei discepoli e ad asciugarli con l’asciugamano di cui si era cinto. Venne dunque da Simon Pietro e questi gli disse: «Signore, tu lavi i piedi a me?». Rispose Gesù: «Quello che io faccio, tu ora non lo capisci; lo capirai dopo». Gli disse Pietro: «Tu non mi laverai i piedi in eterno!». Gli rispose Gesù: «Se non ti laverò, non avrai parte con me». Gli disse Simon Pietro: «Signore, non solo i miei piedi, ma anche le mani e il capo!». Soggiunse Gesù: «Chi ha fatto il bagno, non ha bisogno di lavarsi se non i piedi ed è tutto puro; e voi siete puri, ma non tutti». Sapeva infatti chi lo tradiva; per questo disse: «Non tutti siete puri». Quando ebbe lavato loro i piedi, riprese le sue vesti, sedette di nuovo e disse loro: «Capite quello che ho fatto per voi? Voi mi chiamate il Maestro e il Signore, e dite bene, perché lo sono. Se dunque io, il Signore e il Maestro, ho lavato i piedi a voi, anche voi dovete lavare i piedi gli uni agli altri. Vi ho dato un esempio, infatti, perché anche voi facciate come io ho fatto a voi. / Entriamo nella mente di Satana e comprenderemo. L’Angelo delle tenebre sa che tutto è dalla verità del Padre e del Figlio e dello Spirito Santo. Se lui riesce a liberare Cristo, scioglierlo dal suo legame eterno con la verità eterna del Padre e dello Spirito Santo, non c’è salvezza per l’umanità. Questa sarà sempre sotto il suo governo di morte e di inferno. Lui sa anche che se scioglierà Pietro dal suo legame indissolubile con la verità di Cristo Gesù, tutta la Chiesa cadrà sotto il suo governo. Potrà mietere ogni anima per la dannazione eterna. Gesù è forte con Pietro. Pietro sarà forte nella verità di Cristo. Tutta la Chiesa sarà forte nella verità della salvezza di Gesù Signore. Se Pietro non è forte, potrebbe indurre nell’errore molti altri. È quanto gli dice Paolo: “Ma quando Cefa venne ad Antiòchia, mi opposi a lui a viso aperto perché aveva torto. Infatti, prima che giungessero alcuni da parte di Giacomo, egli prendeva cibo insieme ai pagani; ma, dopo la loro venuta, cominciò a evitarli e a tenersi in disparte, per timore dei circoncisi. E anche gli altri Giudei lo imitarono nella simulazione, tanto che pure Bàrnaba si lasciò attirare nella loro ipocrisia. Ma quando vidi che non si comportavano rettamente secondo la verità del Vangelo, dissi a Cefa in presenza di tutti: «Se tu, che sei Giudeo, vivi come i pagani e non alla maniera dei Giudei, come puoi costringere i pagani a vivere alla maniera dei Giudei?»” (Gal 2,11-14). / Madre di Dio, Angeli, Santi, fateci forti nello Spirito Santo nella verità di Cristo Gesù.
</p>

<p>
<u>DiBruno1</u> / <br>
Perché anche voi facciate come io ho fatto a voi (Es 12,1-8.11-14; Sal 115; 1 Cor 11,23-26; Gv 13,1-15) / Il vero insegnamento è come l’apprendimento di un’arte. L’arte si apprende non solo con le parole, ma anche è soprattutto con il mostrare concretamente, visibilmente, come le cose si fanno. Perché un artista raggiunga il sommo dell’apprendimento occorre che lui si serva di ogni suo senso: udito, vista, odorato, gusto, tatto. Se un solo senso viene a mancare, non viene messo a servizio dell’arte, vi sarà sempre una carenza. Gli altri quattro sensi possono anche supplire alla mancanza di uno, tuttavia vi sarà sempre qualcosa che manca. Non si può parlare di scienza perfettissima. Anche la mente, il desiderio, la volontà vanno messi a servizio dell’arte che si vuole esercitare. Per certe arti occorrono poi le tre virtù cardinali della fede, della speranza, della carità. Per tutte sono obbligatorie le quattro virtù cardinali della prudenza, giustizia, fortezza, temperanza. Infine, perché si sia sempre artisti aggiornati ed efficienti nel lavoro, si deve stare lontano dal vizio e ricchi di ogni virtù. Il vizio rende l’artista incostante, vagabondo, apatico, lo priva del suo estro, gli toglie il lume dell’intelligenza, l’agilità dello stesso corpo. La virtù invece moltiplica quasi all’infinito ogni sua umana possibilità. Qual è l’arte che ogni discepolo di Gesù dovrà esercitare per tutta la vita? La sua arte, che è la sua specifica vocazione e missione, è quella dell’amore purissimo di donazione, offerta, sacrificio, olocausto da fare a Dio perché sia Lui ha trasformare la nostra vita in vero strumento di salvezza per ogni altro uomo. In quest’arte dell’amore dovrà avere dinanzi ai suoi occhi Cristo Gesù Crocifisso. Ma Vedere Cristo da solo non basta. Occorre anche che vi sia come Maestro lo Spirito Santo. È Lui che dovrà insegnarci come il modello si guarda e quali sono i più piccoli dettagli da studiare per avere di Lui una visione perfetta, così da poterlo imitare. L’imitazione non consistere nel fare ciò che Lui ha fatto, ma nel fare noi quello che lo Spirito ci suggerisce, seguendo il suo modello di perfetto annientamento nel dono. / Prima della festa di Pasqua Gesù, sapendo che era venuta la sua ora di passare da questo mondo al Padre, avendo amato i suoi che erano nel mondo, li amò fino alla fine. Durante la cena, quando il diavolo aveva già messo in cuore a Giuda, figlio di Simone Iscariota, di tradirlo, Gesù, sapendo che il Padre gli aveva dato tutto nelle mani e che era venuto da Dio e a Dio ritornava, si alzò da tavola, depose le vesti, prese un asciugamano e se lo cinse attorno alla vita. Poi versò dell’acqua nel catino e cominciò a lavare i piedi dei discepoli e ad asciugarli con l’asciugamano di cui si era cinto. Venne dunque da Simon Pietro e questi gli disse: «Signore, tu lavi i piedi a me?». Rispose Gesù: «Quello che io faccio, tu ora non lo capisci; lo capirai dopo». Gli disse Pietro: «Tu non mi laverai i piedi in eterno!». Gli rispose Gesù: «Se non ti laverò, non avrai parte con me». Gli disse Simon Pietro: «Signore, non solo i miei piedi, ma anche le mani e il capo!». Soggiunse Gesù: «Chi ha fatto il bagno, non ha bisogno di lavarsi se non i piedi ed è tutto puro; e voi siete puri, ma non tutti». Sapeva infatti chi lo tradiva; per questo disse: «Non tutti siete puri». Quando ebbe lavato loro i piedi, riprese le sue vesti, sedette di nuovo e disse loro: «Capite quello che ho fatto per voi? Voi mi chiamate il Maestro e il Signore, e dite bene, perché lo sono. Se dunque io, il Signore e il Maestro, ho lavato i piedi a voi, anche voi dovete lavare i piedi gli uni agli altri. Vi ho dato un esempio, infatti, perché anche voi facciate come io ho fatto a voi. / Gesù, vero Maestro dei suoi discepoli, ha sempre mostrato loro come ogni uomo va servito partendo sempre dalla volontà del Padre, nella piena mozione dello Spirito Santo. Se separiamo il servizio dall’obbedienza alla Parola di Dio e allo Spirito, il nostro mai potrà dirsi servizio all’amore, alla verità, alla giustizia, alla salvezza, alla carità, alla fede, alla speranza. Ora gli restano gli ultimi due grandi insegnamenti da mostrare come essi vanno vissuti. Il primo insegnamento è sull’amore che ogni discepolo deve all’altro discepolo. Esso deve giungere fino a chinarsi dinanzi all’altro, prestando anche i più umili servizi. Lavare i piedi era compito dei servi verso i padroni. L’altro servizio è mostrare fin dove deve giungere l’amore: fino a dare la vita del discepolo all’altro discepolo, così come Gesù diede la sua vita al Padre. Questi due servizi sono obbligatori per il discepolo verso l’altro discepolo. È questa l’arte dell’amore. / Madre di Dio, Angeli, Santi, insegnate ad ogni discepolo ad amare come Gesù.
</p>

<p>
<u>DIBRUNO-21</u> / Anche voi dovete lavare i piedi gli uni agli altri (Gv 13, 1-15.) / Leggere quanto avviene nel Cenacolo con gli occhi dell’Apostolo Paolo dona la certezza che possiamo conoscere in pienezza di verità quanto Gesù ha fatto e secondo questa conoscenza vivere il comandamento che Lui ci ha lasciato: “Se dunque c’è qualche consolazione in Cristo, se c’è qualche conforto, frutto della carità, se c’è qualche comunione di spirito, se ci sono sentimenti di amore e di compassione, rendete piena la mia gioia con un medesimo sentire e con la stessa carità, rimanendo unanimi e concordi. Non fate nulla per rivalità o vanagloria, ma ciascuno di voi, con tutta umiltà, consideri gli altri superiori a se stesso. Ciascuno non cerchi l’interesse proprio, ma anche quello degli altri. Abbiate in voi gli stessi sentimenti di Cristo Gesù: egli, pur essendo nella condizione di Dio, non ritenne un privilegio l’essere come Dio, ma svuotò se stesso assumendo una condizione di servo, diventando simile agli uomini. Dall’aspetto riconosciuto come uomo, umiliò se stesso facendosi obbediente fino alla morte e a una morte di croce. Per questo Dio lo esaltò e gli donò il nome che è al di sopra di ogni nome, perché nel nome di Gesù ogni ginocchio si pieghi nei cieli, sulla terra e sotto terra, e ogni lingua proclami: «Gesù Cristo è Signore!», a gloria di Dio Padre” (Fil 2,1-11). Il Figlio di Dio – ed è questo vero annientamento e umiliazione – prende il posto dei servi e lava i piedi ai suoi discepoli, che innalza a signori. È questo il vero amore. Gesù si è annientato facendosi servo del Padre fino al dono totale di sé per il bene più grande di ogni uomo. Nel Cenacolo non avviene solo questo annientamento. Ne esiste un altro ancora più grande. Il Figlio di Dio si fa cibo e bevanda di vita eterna. Si fa mangiare dall’uomo perché l’uomo abbia anche lui la forza di lasciarsi mangiare dai suoi fratelli, sempre però in obbedienza alla volontà del Padre. / Prima della festa di Pasqua Gesù, sapendo che era venuta la sua ora di passare da questo mondo al Padre, avendo amato i suoi che erano nel mondo, li amò fino alla fine. Durante la cena, quando il diavolo aveva già messo in cuore a Giuda, figlio di Simone Iscariota, di tradirlo, Gesù, sapendo che il Padre gli aveva dato tutto nelle mani e che era venuto da Dio e a Dio ritornava, si alzò da tavola, depose le vesti, prese un asciugamano e se lo cinse attorno alla vita. Poi versò dell’acqua nel catino e cominciò a lavare i piedi dei discepoli e ad asciugarli con l’asciugamano di cui si era cinto. Venne dunque da Simon Pietro e questi gli disse: «Signore, tu lavi i piedi a me?». Rispose Gesù: «Quello che io faccio, tu ora non lo capisci; lo capirai dopo». Gli disse Pietro: «Tu non mi laverai i piedi in eterno!». Gli rispose Gesù: «Se non ti laverò, non avrai parte con me». Gli disse Simon Pietro: «Signore, non solo i miei piedi, ma anche le mani e il capo!». Soggiunse Gesù: «Chi ha fatto il bagno, non ha bisogno di lavarsi se non i piedi ed è tutto puro; e voi siete puri, ma non tutti». Sapeva infatti chi lo tradiva; per questo disse: «Non tutti siete puri». Quando ebbe lavato loro i piedi, riprese le sue vesti, sedette di nuovo e disse loro: «Capite quello che ho fatto per voi? Voi mi chiamate il Maestro e il Signore, e dite bene, perché lo sono. Se dunque io, il Signore e il Maestro, ho lavato i piedi a voi, anche voi dovete lavare i piedi gli uni agli altri. Vi ho dato un esempio, infatti, perché anche voi facciate come io ho fatto a voi. / È questo il grande mistero che si compie nel Cenacolo. Gesù si fa Servo e si fa Cibo. Non vi è annientamento più grande. Poi sulla croce porterà a compimento il suo servizio facendosi olocausto, consumandosi per bruciare nel suo corpo i peccati dell’umanità. Se il cristiano vuole imitare Gesù Signore, anche lui è chiamato a farsi servo del Padre, in obbedienza alla sua divina volontà. Anche lui dovrà lasciarsi mangiare dai fratelli per mostrare come un discepolo di Gesù ama alla maniera del suo Maestro e Signore. Oggi si vuole servire l’uomo, ma dalla volontà dell’uomo, addirittura senza divenire corpo di Cristo, corpo di salvezza e di redenzione, di luce e di vita eterna. È un servizio nel quale non ci si annienta in obbedienza alla divina volontà, ma seguendo il proprio cuore. Questo servizio non manifesta Cristo Signore e di conseguenza neanche porta a Cristo Gesù. È un servizio per il corpo dell’uomo, non per la sua anima e il suo spirito. È per il tempo, ma non per la vita eterna. / Madre della Redenzione, Angeli, Santi, fateci veri servi del Signore, dalla sua volontà. 
</p>

<p>
<u>SILVESTRINI-21</u> / Vi ho dato l'esempio, perché come ho fatto io, facciate anche voi. La messa vespertina, che ricorda l'istituzione dell'Eucaristia, compiuta da Gesù nella cena pasquale, ha una duplice caratteristica. Anzitutto pone in rilievo il comando di Gesù di celebrare, con un rito perpetuo la sua pasqua storica di morte e di risurrezione, come già nell'antica economia si commemorava l'esodo di liberazione. In secondo luogo questo comando è posto in connessione essenziale con l'altro 'mandato' della carità, rievocato attraverso il rito della lavanda dei piedi, simbolo del servizio sacrificale del Cristo. "Gesù, sapendo che il Padre gli aveva dato tutto e che era venuto da Dio e a Dio ritornava, si alzò da tavola, versò dell'acqua nel catino e cominciò a lavare i piedi dei discepoli". Il Figlio di Dio che lava i piedi sporchi dei suoi discepoli, come uno schiavo, diventa il grande modello di cosa deve essere ogni eucaristia: il servizio di alzarsi da tavola, di deporre gli indumenti della gloria, di chinarsi verso l'altro nel mistero del perdono: questa è vera fraternità. Lavare i piedi è il segno dell'accoglienza, come si faceva per l'ospite. Gesù con ciò dice chiaramente di accogliere e ospitare in sé i suoi discepoli, di portarli con sé nelle vicende che egli affronterà. "Venne da Simòn Pietro e questi gli disse: Signore, tu lavi i piedi a me?... Non mi laverai mai i piedi!" Pietro non accetta l'umiliazione del suo Maestro, ma non poteva rifiutarsi a questo gesto, pena il non aver parte con Gesù al suo mistero di morte e di vita. Nell'atto del servizio di amore estremo di Gesù, già simboleggiato dal gesto della lavanda, la Pasqua diventa la nostra purificazione, perché significa lasciarsi perdonare e immergere nell'acqua del Battesimo che lava in Cristo i piedi sporchi del mondo, oltre che i nostri.
</p>

<p>
<u>LOYOLA1</u> / <br>
Giovanni era molto vicino a Gesù. Ne coglieva i cambi d’umore, i sospiri, i sorrisi, era capace di interpretare i suoi pensieri e i suoi gesti. Ed è stato il primo ad accorgersi che Gesù aveva capito di dover morire, a rendersi conto di quale immenso amore provasse per ciascuno di loro. Chissà cosa deve aver notato quella sera Giovanni in Gesù, come ha colto questa nuova consapevolezza del Maestro: Gesù gli aveva manifestato le sue preoccupazioni? O Giovanni lo aveva intravisto con gli occhi lucidi? Sarebbe bello poter penetrare il mistero di questa scena, leggere profondamente quel che stava accadendo dentro il Signore. Quanto gli stava costando quell’amore fino alla fine? Quanto lo scavava la delusione per il tradimento di Giuda, il dolore di perderli tutti di lì a breve, la paura per quello che avrebbe dovuto attraversare? Eppure, proprio il momento di massima tensione è quello della luce più grande: il dono del suo corpo, i piedi lavati anche a Giuda, la volontà di lasciare l’estremo esempio di servizio. Vivere così momenti simili è possibile solo nella consapevolezza che sì, morirà tradito, ma anche “che il Padre gli aveva dato tutto nelle mani e che era venuto da Dio e a Dio ritornava”. La certezza di una casa che nessuno poteva togliergli, e di una missione fondamentale, immensa, che in quel momento neppure forse riusciva a capire fino in fondo, ma che accettava; e così può essere anche per noi. Coltiviamo il desiderio di entrare sempre più profondamente, silenzio dopo silenzio, esperienza dopo esperienza, giorno dopo giorno, Pasqua dopo Pasqua, in ciò che Gesù provò quella sera. Per ciascuno di noi l’accesso alla vita piena, alla comprensione del dolore, della morte, del male e dell’amore passa di qui, da questa fiducia di Gesù nel Padre. Un cammino diverso per ciascuno, ma accomunato dall’esperienza di quest’uomo: un cammino possibile solo perché lui lo ha percorso fino in fondo. / Quali spazi e momenti sto cercando di ritagliare in questa Settimana Santa per provare ad entrare davvero nella Pasqua? Che cosa mi è richiesto di “bere fino alla feccia”, e quali dei miei sforzi rischiano di sembrarmi inutili? Dove trovo in questo periodo le certezze sulla base di cui camminare? (Comunità Centro Poggeschi)
</p>

<p>
<u>LOYOLA-21</u> / Gesù sa di aver ricevuto tutto dal Padre: questo è il punto. La scena evangelica è frutto di questa consapevolezza che Gesù ha maturato nel suo percorso di crescita e che ora giunge al culmine. Gesù è il primo uomo che ha il coraggio di vivere in prima persona la consapevolezza della sua origine divina. E attinge a piene mani al potere che da essa deriva: il potere dell’amore. Assume pienamente la responsabilità di usare questo potere. Vive ancorato al presente per leggere la situazione che ha davanti e declinare in modo creativo l’amore: come un vasaio ogni volta plasma la forma da dare a questa energia vitale. Si apre così davanti a noi la splendida scena della lavanda dei piedi, dove Gesù rinuncia deliberatamente alla sua posizione di maestro e risignifica un gesto umiliante in un gesto di gloria! Questa è la differenza tra noi e Gesù: noi non crediamo fino in fondo al potere che ci è stato dato, che innerva ogni nostra cellula, che ci tiene in vita. Sentiamo che questo potere è dentro di noi, ma abbiamo paura ad appropriarcene. A differenza di Gesù, noi non ci sentiamo eredi di questo potere. Ecco perché Pietro oscilla dal non sentirsi degno che gli vengano lavati i piedi al chiedere di essere lavato tutto: ciò che è importante è che non mi si chieda il discernimento per assumere responsabilmente questo potere! Eppure Pietro un po’ di ragione ce l’ha: è più facile lavare i piedi o farseli lavare? Lasciarsi lavare i piedi richiede di superare una certa dose di pudore nell’esporre una parte del corpo di cui magari ci vergogniamo, nel lasciarsi toccare in quella parte che noi stessi non tocchiamo così spesso. È come esporre all’altro una parte della propria umanità che è persino sconosciuta a noi stessi. Non è certo come farsi lavare il capo o le mani․․․ Per Pietro accettare questa vicinanza imbarazzante con Gesù, significa riconoscere la stessa comune umanità: è lì che entra in contatto con la sorgente da cui origina il potere dell’amore. L’umanità di Gesù permette di accogliere la nostra stessa umanità. Gesù sta aiutando Pietro ad assumere il suo potere personale. Ora Pietro potrà lavare i piedi agli altri senza sentirsi umiliato e senza provarne ribrezzo. Sta diventando protagonista del potere che lo abita: sta diventando finalmente uomo! E può aiutare altri a fare lo stesso suo cammino․․․ / Nel corso della tua vita, chi simbolicamente ti ha lavato i piedi e ti ha fatto diventare più umano? Come sei cambiato/a a partire da quell’esperienza? Hai poi lavato a tua volta i piedi a qualcun altro/a? (Flavio Emanuele Bottaro SJ)
</p>

<p>
<u>LettureBose</u> / Cominciò a lavare i piedi ai suoi discepoli / Dice Giovanni: Gesù depose le sue vesti e, preso un asciugatoio, se ne cinse (Gv 13 ,4). Considera in tutto questo come la Parola fatta carne, grande e gloriosa, si fa piccola per lavare i piedi dei discepoli. Dice Giovanni: Versò l'acqua nel catino (Gv 13,5). Un tempo Abramo, levati gli occhi, vide ed ecco tre uomini stavano in piedi dinanzi a lui e, come li vide, corse loro incontro dall'ingresso della tenda e si inchinò fino a terra, e disse: "Signore, se ho trovato grazia davanti a te, non passare oltre il tuo servo" (Gen 18,2-3), ma non prese lui stesso l'acqua né si offrì di lavare i piedi di costoro venuti a lui come ospiti; disse invece: Si porti dell'acqua e vi si lavino i piedi (Gen 18,4). Neppure Giuseppe portò l'acqua per lavare i piedi dei suoi undici fratelli, ma il sovrintendente della casa di Giuseppe condusse a loro Simeone, quindi portò dell'acqua perché si lavassero i piedi (Gen 43,23-24). Invece colui che ha detto: Sono venuto non come uno che siede a tavola, ma come uno che serve (Lc 22,27) e che a buon diritto può affermare: Imparate da me che sono mite e umile di cuore (Mt 11 ,29), versa lui stesso l'acqua nel catino; sapeva infatti che nessuno può lavare i piedi ai suoi discepoli in modo tale che, dopo essere stati lavati, possano avere parte con lui ... Mi domando poi perché non sta scritto che Gesù lavò i piedi dei discepoli, ma è detto invece: Cominciò a lavare i piedi dei discepoli (Gv 13,5)? Si tratta di un uso proprio delle Scritture secondo il quale può apparire priva di senso l'aggiunta "cominciò", così come accade nella maggior parte dei casi? Oppure si deve intendere nel senso che Gesù in quel momento cominciò a lavare i piedi dei discepoli ma non smise di farlo? Più tardi infatti lavò i piedi e completò la lavanda perché si erano insozzati come ha detto Gesù: Tutti voi questa notte sarete scandalizzati di me (Mt 26,31) e come viene detto a Pietro: Non canterà il gallo prima che tu mi abbia rinnegato tre volte (Gv 13,38). (Origene, Commento al Vangelo di Giovanni 32,4) 
</p>

<p>
<u>FEGF1</u> / Dove vuoi che ti prepariamo, per mangiare la Pasqua? di Santa Teresa Benedetta della Croce / Sappiamo dai racconti degli evangelisti che Cristo ha pregato come ogni ebreo credente e fedele alla Legge. Pronunciò le antiche orazioni di benedizione, che ancora oggi sono recitate, per il pane, il vino e i frutti della terra, come ne testimoniano i racconti dell’ultima Cena, tutta consacrata all’adempimento di uno dei obblighi religiosi  più santi: il solenne pasto della Pasqua, il quale commemorava la liberazione dalla schiavitù d’Egitto. Forse in questo momento ci è data la visione più profonda della preghiera di Cristo, e come una chiave che ci introduce nella preghiera di tutta la Chiesa… La benedizione e la condivisione del pane e del vino facevano parte del rito del pasto pasquale. Ma l’una e l’altra ricevono qui un senso interamente nuovo. In questo momento nasce la vita della Chiesa. Certo, essa nasce in quanto comunità spirituale e visibile soltanto alla Pentecoste. Ma alla Cena, si compie l’innesto del tralcio sul ceppo, che rende possibile l’effusione dello Spirito. Le antiche orazioni di benedizione sono divenute nella bocca di Cristo, parole creatrici di vita. I frutti della terra sono divenuti la sua carne e il suo sangue, pieni della sua vita… La Pasqua dell’antica Alleanza è divenuta la Pasqua dell’Alleanza nuova.
</p>

<p>
<u>FEGF2</u> / Ecco il mio servo, di Beato Guerrico d’Igny  nel dodicesimo secolo / "Abbiate in voi gli stessi sentimenti che furono in Gesù Cristo, il quale, pur essendo di natura divina”, uguale a Dio per natura, poiché ne condivide la potenza, l’eternità e il proprio essere..., ha assolto il compito di servo, “umiliando se stesso, e facendosi obbediente al Padre fino alla morte e alla morte di croce” (cfr Fil 2,5-8). Si potrebbe tenere in pochissimo conto il fatto che, pur essendo suo Figlio e uguale a lui, egli avesse servito suo Padre come un servo; ma ha fatto ancora di più di questo: ha servito il proprio servo più di qualunque altro servo. L’uomo infatti era stato creato per servire il suo Creatore; cosa per te di più giusto che servire colui che ti ha fatto, senza il quale non saresti nulla? E cosa di più bello che servirlo, poiché servirlo è regnare? Ma l’uomo ha detto al suo Creatore: “Non ti servirò” (Ger 2,20). “Ebbene, ti servirò io! Dice il Creatore all’uomo. Mettiti a tavola; farò io il servizio; ti laverò il piedi. Riposati, prenderò su di me i tuoi mali; porterò tutte le tue debolezze... Se sei stanco o oppresso, porterò te e il tuo carico, affinché io sia il primo ad adempiere la mia legge: “Portate i pesi gli uni degli altri” (Gal 6,2)... Se hai fame o sete... eccomi pronto ad essere immolato perché tu possa mangiare la mia carne e bere il mio sangue... Se vieni portato in schiavitù o venduto, eccomi...; riscatta tu la tua vita, donando il prezzo che otterrai da me; io do me stesso come riscatto..; Se sei malato, se temi la morte, io morrò al tuo posto, perché tu faccia del mio sangue un rimedio di vita per te...” O Signore, a quale prezzo hai riscattato il mio servizio inutile!... Con quale arte pieno di amore, di mitezza e di benevolenza hai recuperato e sottomesso quel servo ribelle, trionfando del male con il bene, confondendo la mia superbia con la tua umiltà, colmando l’ingrato dei tuoi benefici! Ecco, ecco come la tua sapienza ha vinto!
</p>

<p>
<u>RobertoPasolini</u> / Dopo l'amore / Inizia dopo l’amore. Dopo aver amato. Addirittura «alla fine» incomincia quello vero. Proprio quando si sono esaurite le circostanze e le motivazioni iniziali, quelle che possono anche offuscare la gratuità dei sentimenti e dei gesti con cui intraprendiamo il cammino e i cammini della vita. Quando non ci sono più ragioni — per noi — di donarci, il vangelo dichiara che può finalmente scoccare l’ora dell’amore più grande. Quello libero, invincibile. Quello che non muore mai. Quello che oltrepassa i limiti della prudenza e della convenienza. Quello che non conosce rivali perché non conserva nemici: «Prima della festa di Pasqua, Gesù, sapendo che era venuta la sua ora di passare da questo mondo al Padre, avendo amato i suoi che erano nel mondo, li amò sino alla fine» (Gv 13,1). Dio ha fatto un lungo cammino per rivelarci e offrirci una simile, smisurata misura di autentica passione per noi. Nei tempi antichi, aveva iniziato a manifestare la sua misericordia attraverso la liberazione di Israele dalla schiavitù dell’Egitto. In quella circostanza, il popolo era invitato a corrispondere all’iniziativa del Signore attraverso l’offerta di un agnello da immolare, secondo le prescrizioni delle Legge di Mosè: «Ecco in qual modo lo mangerete: con i fianchi cinti, i sandali ai piedi, il bastone in mano; lo mangerete in fretta. È la Pasqua del Signore!» (Es 12,11). Nelle prescrizioni rituali della Legge, l’offerta di salvezza da parte del Signore rimaneva però ambigua, incompleta. Sembrava ancora che Dio avesse bisogno di noi per farci dono di lui, nella gioia della partecipazione e della corrispondenza. Nel sacrificio sovranamente libero con cui il Signore Gesù «depose le vesti» (Gv 13,4) della sua gloria per accogliere integralmente la gloria della nostra povertà, si è finalmente dissolto qualsiasi residuo dubbio sul valore — prezioso ma non determinante — del nostro dover comprendere e corrispondere alla realtà di essere figli amati: «Signore, tu lavi i piedi a me?» (Gv 13,6). Nella figura di Pietro, che prova a resistere al gesto della lavanda dei pedi, con cui Gesù esplicita il dono di sé prefigurato nella cena pasquale, possiamo contemplare l’irresistibile forza di carità che Dio ha voluto non solo mostrare ma rendere accessibile anche a noi: «Se dunque io, il Signore e il Maestro, ho lavato i piedi a voi, anche voi dovete lavare i piedi gli uni agli altri. Vi ho dato un esempio, infatti, perché anche voi facciate come io ho fatto a voi» (Gv 13,14-15). La graduale comprensione del mistero di amore racchiuso nel dono dell’eucaristia, che i primi cristiani hanno maturato radunandosi fedelmente e appassionatamente attorno alla memoria di Gesù, è così diventata azione sacramentale in quanto immersione esistenziale nel significato della croce: «Ogni volta infatti che mangiate di questo pane e bevete di questo calice, voi annunziate la morte del Signore finché egli venga» (1Cor 11,26). Quando celebriamo la cena del Signore, noi entriamo in una reale comunione con il cuore di Cristo e con la sua immensa capacità d’amore. Una comunione che pretende di annullare quelle condizioni che, purtroppo, siamo ancora capaci di chiedere — talvolta imporre — agli altri quando abbiamo occasione di offrire loro ciò che, in realtà, noi per primi desideriamo ricevere. La celebrazione del Giovedì Santo ci consegna l’ardente invito a non fermarci più alle solite, piccole misure, ma a saper leggere i momenti più oscuri e tristi come l’ora per spingere l’amore fino alle sue estreme conseguenze. Da quando il Signore si è chinato su di noi per dirci e darci tutto il volto del Padre, non esistono più confini per chi vuole — con lui e in lui — alzare verso il cielo il calice del più grande amore.
</p>

<p>
<u>MichaelDavideSemeraro</u> / Convertire... il diavolo / Il triduo pasquale comincia, attraverso la lezione del Vangelo che ne segna le coordinate fondamentali, con due note apparentemente così contrastanti da sembrare inconciliabili. La prima suona così: «Prima della festa di Pasqua, Gesù, sapendo che era venuta la sua ora di passare da questo mondo al Padre, avendo amato i suoi che erano nel mondo, li amò fino alla fine» (Gv 13,1). A questo sfondo, dominato da un amore la cui immensità pare travolgere la storia, sembra che l’evangelista Giovanni abbia bisogno subito di da dare una pennellata di scuro per farcene percepire tutta la profondità: «Durante la cena, quando il diavolo aveva già messo in cuore a Giuda, figlio di Simone Iscariota, di tradirlo…» (13,2). Il gesto della lavanda dei piedi e quello del dono di un pezzo di pane e di un sorso di vino diventano così il modo con cui Gesù dichiara guerra al Maligno e alla sua logica di tradimento dell’amore. Una guerra dichiarata senza smettere di amare «fino alla fine» perfino e, prima di tutto, quel discepolo che lo consegna illudendosi di diventare così protagonista della storia e placando così il suo complesso di inesistenza a motivo della sua reale inconsistenza. Il modo di reagire del Signore a ciò che «il diavolo aveva già messo in cuore a Giuda» è un di più di amore, un eccesso assoluto di amore che si esprime nel gesto di «lavare i piedi dei discepoli e ad asciugarli con l’asciugamano di cui si era cinto» (13,5). Vale per il gesto del lavare i piedi ciò che Paolo riferisce all’altro gesto eucaristico dello spezzare il pane e versare il vino: «Ogni volta infatti che mangiate questo pane e bevete al calice, voi annunciate la morte del Signore, finché egli venga» (1Cor 11,26). Possiamo applicare questa parola alla nostra vita quotidiana dicendo che «ogni volta» che sentiamo nel nostro cuore la morsa della tentazione che ci spinge a chiuderci all’amore, l’unica via è quella di aprirci a un amore ancora più grande. Infatti solo l’eccesso e l’esagerazione possono arginare l’opera del «diavolo» che lavora sempre nella linea del risparmio (non si poteva vendere per trecento denari) per arrivare a far trionfare la morte delle relazioni più belle e più significative. Simon Pietro lo intuirà cogliendo nella reazione del Maestro la posta in gioco di un passaggio fondamentale: «Signore, non solo i miei piedi, ma anche le mani e il capo!» (Gv 13,9). Il salmista ci aiuta a non dimenticare, perché la dimenticanza rischia sempre di essere l’inizio di un’insensibilità e per questo si interroga: «Che cosa renderò al Signore per tutti i benefici che mi ha fatto?» (Sal 115,3). Potremmo entrare nella celebrazione dei santi misteri cercando di fare l’elenco dei benefici che abbiamo ricevuto nella nostra vita. Solo questa memoria ci potrà rendere immuni dalla tentazione del «diavolo» di cedere all’oblio e concentrarci per questo sulle nostre paure e sui nostri bisogni più immediati e passeggeri. La prescrizione rituale dell’Esodo assumerebbe così un valore assai particolare: «Il vostro agnello sia senza difetto, maschio, nato nell’anno» (Es 12,5). L’agnello è Cristo, l’agnello dobbiamo essere noi resistendo a ogni tentazione di trasformarci in lupi. L’Esodo continua con le sue note rituali che sono, in realtà, orientamenti esistenziali: «Ecco in quale modo lo mangerete: con i fianchi cinti, i sandali ai piedi, il bastone in mano; lo mangerete in fretta. È la Pasqua del Signore!» (Es 12,12). Celebriamo la Pasqua per imparare l’arte di vivere che è sempre l’arte di amare, così antica e così magnificamente nuova perché richiede di ricominciare ogni momento: «Vi ho dato un esempio, infatti, perché anche voi facciate come io ho fatto a voi» (Gv 13,15). Tutto ciò è pane per il cammino e vino per non perdere il ritmo e l’ebbrezza della marcia. Secondo l’esortazione dell’apostolo, prima di comunicare ancora una volta al mistero pasquale, esaminiamo rigorosamente noi stessi. Per questo non mandiamo troppo in fretta Giuda all’inferno… teniamo presente che l’amore non è facile e può incontrare degli ostacoli. Cerchiamo dunque di comunicare all’amore per servire nell’amore, facendo memoria che l’amore travolgente di Cristo, con il suo eccesso di compassione, travolge il male senza mai lasciarsene travolgere.
</p>

<p>
<u>HomilyVoice-21</u> / PRIMA LETTURA Il vostro agnello sia senza difetto, maschio, nato nell’anno; potrete sceglierlo tra le pecore o tra le capre e lo conserverete fino al quattordici di questo mese: allora tutta l’assemblea della comunità d’Israele lo immolerà al tramonto. L’agnello della Pasqua antica è solo figura dell’Agnello della Nuova vera Pasqua che si compie in Cristo Gesù. Ecco cosa lo Spirito Santo rivela per bocca di Giovanni il Battista: Il giorno dopo, vedendo Gesù venire verso di lui, disse: «Ecco l’agnello di Dio, colui che toglie il peccato del mondo!». Il giorno dopo Giovanni stava ancora là con due dei suoi discepoli e, fissando lo sguardo su Gesù che passava, disse: «Ecco l’agnello di Dio!» (Gv 1,29-37). Gesù è Agnello di Dio particolarissimo. Lui deve volere essere Agnello di Dio. Sarà Agnello di Dio consegnandosi volontariamente alla passione e alla morte per crocifissione. Nello stesso modo Cristo non attribuì a se stesso la gloria di sommo sacerdote, ma colui che gli disse: Tu sei mio figlio, oggi ti ho generato, gliela conferì come è detto in un altro passo: Tu sei sacerdote per sempre, secondo l’ordine di Melchìsedek. Nei giorni della sua vita terrena egli offrì preghiere e suppliche, con forti grida e lacrime, a Dio che poteva salvarlo da morte e, per il suo pieno abbandono a lui, venne esaudito. Pur essendo Figlio, imparò l’obbedienza da ciò che patì e, reso perfetto, divenne causa di salvezza eterna per tutti coloro che gli obbediscono, essendo stato proclamato da Dio sommo sacerdote secondo l’ordine di Melchìsedek (Eb 5,5-10). Gesù è il vero Agnello di Dio, Agnello senza macchia e senza peccato, Agnello innocente che si immola per togliere il peccato del mondo. Agnello senza difetti. Questo era il sommo sacerdote che ci occorreva: santo, innocente, senza macchia, separato dai peccatori ed elevato sopra i cieli. Egli non ha bisogno, come i sommi sacerdoti, di offrire sacrifici ogni giorno, prima per i propri peccati e poi per quelli del popolo: lo ha fatto una volta per tutte, offrendo se stesso. La Legge infatti costituisce sommi sacerdoti uomini soggetti a debolezza; ma la parola del giuramento, posteriore alla Legge, costituisce sacerdote il Figlio, reso perfetto per sempre (Eb 7,26-28). La carne del vero Agnello mangiata dona la forza per compiere il viaggio verso la Terra Promessa che è il regno eterno di Dio. Il Sangue del vero Agnello bevuto ci fa una sola vita con Dio perché noi manifestiamo in modo visibile chi è il nostro Dio, chi è Cristo Gesù, chi è lo Spirito Santo. Chi beve il sangue del vero Agnello, che è sangue di Dio, sangue della Persona del Figlio di Dio, diviene “Dio visibile”. Se non diviene “Dio visibile”, attesta che mangia e beve senza discernere e senza conoscere la Carne e il Sangue del Figlio dell’uomo, dell’Agnello di Dio. LEGGIAMO Es 12,1-8.11-14 Il Signore disse a Mosè e ad Aronne in terra d’Egitto: «Questo mese sarà per voi l’inizio dei mesi, sarà per voi il primo mese dell’anno. Parlate a tutta la comunità d’Israele e dite: “Il dieci di questo mese ciascuno si procuri un agnello per famiglia, un agnello per casa. Se la famiglia fosse troppo piccola per un agnello, si unirà al vicino, il più prossimo alla sua casa, secondo il numero delle persone; calcolerete come dovrà essere l’agnello secondo quanto ciascuno può mangiarne. Il vostro agnello sia senza difetto, maschio, nato nell’anno; potrete sceglierlo tra le pecore o tra le capre e lo conserverete fino al quattordici di questo mese: allora tutta l’assemblea della comunità d’Israele lo immolerà al tramonto. Preso un po’ del suo sangue, lo porranno sui due stipiti e sull’architrave delle case nelle quali lo mangeranno. In quella notte ne mangeranno la carne arrostita al fuoco; la mangeranno con azzimi e con erbe amare. Ecco in qual modo lo mangerete: con i fianchi cinti, i sandali ai piedi, il bastone in mano; lo mangerete in fretta. È la Pasqua del Signore! In quella notte io passerò per la terra d’Egitto e colpirò ogni primogenito nella terra d’Egitto, uomo o animale; così farò giustizia di tutti gli dèi dell’Egitto. Io sono il Signore! Il sangue sulle case dove vi troverete servirà da segno in vostro favore: io vedrò il sangue e passerò oltre; non vi sarà tra voi flagello di sterminio quando io colpirò la terra d’Egitto. Questo giorno sarà per voi un memoriale; lo celebrerete come festa del Signore: di generazione in generazione lo celebrerete come un rito perenne. In Cristo Gesù, con Lui, per Lui, per opera dello Spirito Santo ogni discepolo di Gesù è chiamato a farsi “Agnello di Dio”, ad offrire cioè la sua vita al Padre come Cristo Gesù l’ha offerta. Perché ogni discepolo possa offrire se stesso in sacrificio al Padre ecco le regole da osservare date a noi dallo Spirito Santo: Vi esorto dunque, fratelli, per la misericordia di Dio, a offrire i vostri corpi come sacrificio vivente, santo e gradito a Dio; è questo il vostro culto spirituale. Non conformatevi a questo mondo, ma lasciatevi trasformare rinnovando il vostro modo di pensare, per poter discernere la volontà di Dio, ciò che è buono, a lui gradito e perfetto. La carità non sia ipocrita: detestate il male, attaccatevi al bene; amatevi gli uni gli altri con affetto fraterno, gareggiate nello stimarvi a vicenda. Non siate pigri nel fare il bene, siate invece ferventi nello spirito; servite il Signore. Siate lieti nella speranza, costanti nella tribolazione, perseveranti nella preghiera. Condividete le necessità dei santi; siate premurosi nell’ospitalità (Rm 12,1-21). La carità è magnanima, benevola è la carità; non è invidiosa, non si vanta, non si gonfia d’orgoglio, non manca di rispetto, non cerca il proprio interesse, non si adira, non tiene conto del male ricevuto, non gode dell’ingiustizia ma si rallegra della verità. Tutto scusa, tutto crede, tutto spera, tutto sopporta (1Cor 13,4-7). Da parte nostra non diamo motivo di scandalo a nessuno, perché non venga criticato il nostro ministero; ma in ogni cosa ci presentiamo come ministri di Dio con molta fermezza: nelle tribolazioni, nelle necessità, nelle angosce, nelle percosse, nelle prigioni, nei tumulti, nelle fatiche, nelle veglie, nei digiuni; con purezza, con sapienza, con magnanimità, con benevolenza, con spirito di santità, con amore sincero, con parola di verità, con potenza di Dio; con le armi della giustizia a destra e a sinistra; nella gloria e nel disonore, nella cattiva e nella buona fama; come impostori, eppure siamo veritieri; come sconosciuti, eppure notissimi; come moribondi, e invece viviamo; come puniti, ma non uccisi; come afflitti, ma sempre lieti; come poveri, ma capaci di arricchire molti; come gente che non ha nulla e invece possediamo tutto! (2Cor 6,3-10). Divenendo agnello in Cristo Agnello il cristiano continua nella storia l’opera di Gesù Signore. SECONDA LETTURA «Questo è il mio corpo, che è per voi; fate questo in memoria di me». «Questo calice è la nuova alleanza nel mio sangue; fate questo, ogni volta che ne bevete, in memoria di me». Possiamo comprendere il grande mistero dell’Eucaristia solo se ci lasceremo aiutare dall’Apostolo Giovanni. Io sono il pane della vita. I vostri padri hanno mangiato la manna nel deserto e sono morti; questo è il pane che discende dal cielo, perché chi ne mangia non muoia. Io sono il pane vivo, disceso dal cielo. Se uno mangia di questo pane vivrà in eterno e il pane che io darò è la mia carne per la vita del mondo». Allora i Giudei si misero a discutere aspramente fra loro: «Come può costui darci la sua carne da mangiare?». Gesù disse loro: «In verità, in verità io vi dico: se non mangiate la carne del Figlio dell’uomo e non bevete il suo sangue, non avete in voi la vita. Chi mangia la mia carne e beve il mio sangue ha la vita eterna e io lo risusciterò nell’ultimo giorno. Perché la mia carne è vero cibo e il mio sangue vera bevanda. Chi mangia la mia carne e beve il mio sangue rimane in me e io in lui. Come il Padre, che ha la vita, ha mandato me e io vivo per il Padre, così anche colui che mangia me vivrà per me. Questo è il pane disceso dal cielo; non è come quello che mangiarono i padri e morirono. Chi mangia questo pane vivrà in eterno» (Gv 6,48-58). L’Eucaristia è vero, reale, sostanziale corpo di Cristo Gesù. Vera, reale, sostanziale carne. Vero, reale, sostanziale sangue. Si mangia la carne del Figlio dell’uomo per essere noi sua carne sulla terra, carne purissima e santissima. Si bene il sangue per essere noi sua vita in mezzo agli uomini, vita della sua anima, del suo corpo, del suo spirito, vita della sua persona. Vedendo un cristiano, il mondo deve vedere il vero Dio, il vero Cristo di Dio, il vero Spirito Santo di Dio perché ognuno separi il vero Dio, il vero Cristo di Dio, il verso Spirito Santo di Dio, da tutti i falsi dèi, i falsi cristi, i falsi spiriti. Il vero Dio, il vero Cristo, il vero Spirito Santo non si conosce per argomentazione, si conosce per “ostensione”. Il cristiano è chiamato, mangiando il corpo di Cristo e bevendo il suo sangue, ad essere vera manifestazione del vero Dio, del vero Cristo, del verso Spirito Santo, allo stesso modo che Gesù è vera manifestazione, nel suo corpo, del Padre, Mangiare l’Eucaristia ci riveste di un’altissima responsabilità. Accostandoci ad essa noi vogliamo essere purissima “ostensione” del nostro Dio in mezzo agli uomini. LEGGIAMO 1Cor 11,23-26 Io, infatti, ho ricevuto dal Signore quello che a mia volta vi ho trasmesso: il Signore Gesù, nella notte in cui veniva tradito, prese del pane e, dopo aver reso grazie, lo spezzò e disse: «Questo è il mio corpo, che è per voi; fate questo in memoria di me». Allo stesso modo, dopo aver cenato, prese anche il calice, dicendo: «Questo calice è la nuova alleanza nel mio sangue; fate questo, ogni volta che ne bevete, in memoria di me». Ogni volta infatti che mangiate questo pane e bevete al calice, voi annunciate la morte del Signore, finché egli venga. Che significa: “Voi annunciate la morte del Signore, finché egli venga?”. La vostra vita è un perenne annuncio della morte del Signore. Con la vostra vita voi manifestate la morte di Cristo, offerta al Padre, per la redenzione del mondo. Con la vostra vita voi continuate nel mondo la morte di Cristo per la salvezza e la redenzione di ogni uomo. È grande il mistero del cristiano. Il Signore, nello Spirito Santo, vuole fare di Lui il sacramento della morte di Cristo per la redenzione dei suoi fratelli. Ecco il vero fine per cui si mangia il corpo di Cristo e si beve il suo sangue: per essere noi corpo offerto in Cristo per il perdono dei peccati. Per essere noi sangue versato in Cristo perché ogni uomo ritorni all’unico e solo vero Dio, in Cristo, con Cristo, per Cristo, nel mistero del suo corpo che è la Chiesa. Se questa verità non è da noi assunta e vissuta, mangiamo vanamente il corpo di Cristo Gesù e vanamente beviamo il suo sangue. LETTURA DEL VANGELO Gesù, sapendo che il Padre gli aveva dato tutto nelle mani e che era venuto da Dio e a Dio ritornava, si alzò da tavola, depose le vesti, prese un asciugamano e se lo cinse attorno alla vita. Poi versò dell’acqua nel catino e cominciò a lavare i piedi dei discepoli e ad asciugarli con l’asciugamano di cui si era cinto. Nel Cenacolo il Signore Gesù dona compimento alle antiche profezie. La lavanda dei piedi è segno visibile di un’azione invisibile che il Signore compirà nel cuore, nell’anima, nella mente, nella volontà di ogni uomo. Li laverà, li purificherà con l’acqua del suo Santo Spirito che sgorgherà dalla croce, dal cuore trafitto di Cristo Gesù. L’uomo chiede di essere lavato. Dio ascolta il suo grido. Dio vuole purificare ogni uomo in Cristo. L’uomo deve lasciarsi purificare. Pietà di me, o Dio, nel tuo amore; nella tua grande misericordia cancella la mia iniquità. Lavami tutto dalla mia colpa, dal mio peccato rendimi puro. Aspergimi con rami d’issòpo e sarò puro; lavami e sarò più bianco della neve. Crea in me, o Dio, un cuore puro, rinnova in me uno spirito saldo (Sal 51,1-12). «Perché mi offrite i vostri sacrifici senza numero? – dice il Signore. Sono sazio degli olocausti di montoni e del grasso di pingui vitelli. Il sangue di tori e di agnelli e di capri io non lo gradisco. Quando venite a presentarvi a me, chi richiede a voi questo: che veniate a calpestare i miei atri? Smettete di presentare offerte inutili; l’incenso per me è un abominio, i noviluni, i sabati e le assemblee sacre: non posso sopportare delitto e solennità. Io detesto i vostri noviluni e le vostre feste; per me sono un peso, sono stanco di sopportarli. Quando stendete le mani, io distolgo gli occhi da voi. Anche se moltiplicaste le preghiere, io non ascolterei: le vostre mani grondano sangue. Lavatevi, purificatevi, allontanate dai miei occhi il male delle vostre azioni. Cessate di fare il male, imparate a fare il bene, cercate la giustizia, soccorrete l’oppresso, rendete giustizia all’orfano, difendete la causa della vedova» (Is 1,11-17). Vi prenderò dalle nazioni, vi radunerò da ogni terra e vi condurrò sul vostro suolo. Vi aspergerò con acqua pura e sarete purificati; io vi purificherò da tutte le vostre impurità e da tutti i vostri idoli, vi darò un cuore nuovo, metterò dentro di voi uno spirito nuovo, toglierò da voi il cuore di pietra e vi darò un cuore di carne. Porrò il mio spirito dentro di voi e vi farò vivere secondo le mie leggi e vi farò osservare e mettere in pratica le mie norme. Abiterete nella terra che io diedi ai vostri padri; voi sarete il mio popolo e io sarò il vostro Dio. Vi libererò da tutte le vostre impurità: chiamerò il grano e lo moltiplicherò e non vi manderò più la carestia. Così dice il Signore Dio: Quando vi avrò purificati da tutte le vostre iniquità, vi farò riabitare le vostre città e le vostre rovine saranno ricostruite. Quella terra desolata, che agli occhi di ogni viandante appariva un deserto, sarà di nuovo coltivata e si dirà: “La terra, che era desolata, è diventata ora come il giardino dell’Eden, le città rovinate, desolate e sconvolte, ora sono fortificate e abitate”. Le nazioni che saranno rimaste attorno a voi sapranno che io, il Signore, ho ricostruito ciò che era distrutto e coltivato di nuovo la terra che era un deserto. Io, il Signore, l’ho detto e lo farò (Ez 36,24-36). Nel Cenacolo viene anticipato in forma visibile tutto il mistero della redenzione che si compirà in modo invisibile sulla croce. LEGGIAMO IL TESTO DI Gv 13,1-15 Prima della festa di Pasqua Gesù, sapendo che era venuta la sua ora di passare da questo mondo al Padre, avendo amato i suoi che erano nel mondo, li amò fino alla fine. Durante la cena, quando il diavolo aveva già messo in cuore a Giuda, figlio di Simone Iscariota, di tradirlo, Gesù, sapendo che il Padre gli aveva dato tutto nelle mani e che era venuto da Dio e a Dio ritornava, si alzò da tavola, depose le vesti, prese un asciugamano e se lo cinse attorno alla vita. Poi versò dell’acqua nel catino e cominciò a lavare i piedi dei discepoli e ad asciugarli con l’asciugamano di cui si era cinto. Venne dunque da Simon Pietro e questi gli disse: «Signore, tu lavi i piedi a me?». Rispose Gesù: «Quello che io faccio, tu ora non lo capisci; lo capirai dopo». Gli disse Pietro: «Tu non mi laverai i piedi in eterno!». Gli rispose Gesù: «Se non ti laverò, non avrai parte con me». Gli disse Simon Pietro: «Signore, non solo i miei piedi, ma anche le mani e il capo!». Soggiunse Gesù: «Chi ha fatto il bagno, non ha bisogno di lavarsi se non i piedi ed è tutto puro; e voi siete puri, ma non tutti». Sapeva infatti chi lo tradiva; per questo disse: «Non tutti siete puri». Quando ebbe lavato loro i piedi, riprese le sue vesti, sedette di nuovo e disse loro: «Capite quello che ho fatto per voi? Voi mi chiamate il Maestro e il Signore, e dite bene, perché lo sono. Se dunque io, il Signore e il Maestro, ho lavato i piedi a voi, anche voi dovete lavare i piedi gli uni agli altri. Vi ho dato un esempio, infatti, perché anche voi facciate come io ho fatto a voi. Ecco il mistero invisibile che si compie in ogni uomo che si lascia lavare dal sangue di Cristo Gesù e dal suo Santo Spirito. Cristo ha amato la Chiesa e ha dato se stesso per lei, per renderla santa, purificandola con il lavacro dell’acqua mediante la parola, e per presentare a se stesso la Chiesa tutta gloriosa, senza macchia né ruga o alcunché di simile, ma santa e immacolata (Ef 5,25-27). Gesù vuole che ci laviamo i piedi gli uni gli altri. Questo può avvenire solo se abbiamo l’acqua dello Spirito Santo, solo se siamo colmi di Spirito Santo. Ognuno deve essere lavato dallo Spirito di ogni altro suo fratello. Il segno liturgico della lavanda dei piedi, così come il segno liturgico dell’Eucaristia può essere compito solo tra quanti sono corpo di Cristo. Come l’Eucaristia non può essere donata a chi non è corpo di Cristo, così nel segno liturgico i piedi non possono essere lavati se non a chi è corpo di Cristo. E a tutti gli altri allora non possiamo lavare i piedi? Prima dobbiamo lavare la loro mente versando in essa l’acqua della parola e dello Spirito Santo. A chi si lascia lavare la mente e crede in Cristo Gesù, poi si può lavare anima, spirito e corpo, immergendo l’uomo nel sacramento del battesimo. Possiamo anche fisicamente lavare i piedi ad ogni uomo, ma fuori di ogni contesto liturgico. La liturgia va rispetta nella sua altissima verità. Prima la mente va lavata dall’idolatria e poi il corpo potrà essere immerso nelle acque dello Spirito Santo. Il mistero va vissuto secondo la sua verità. Madre di Dio, fa’ che ogni discepolo di Gesù compia la sua missione di lavare i piedi ai suoi fratelli, rispettando la verità del mistero. Tu ci aiuterai e noi libereremo il mondo da ogni idolatria e falsità. Amen.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
