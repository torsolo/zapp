<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Venerdì della II settimana di Quaresima.
</p>

<p>
<u>ANTIFONA</u> / In te, Signore, mi sono rifugiato, mai sarò deluso. Scioglimi dal laccio che mi hanno teso, perché sei tu la mia difesa. (Sal 30,2.5)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Dio onnipotente e misericordioso, donaci di essere intimamente purificati dall'impegno penitenziale della Quaresima per giungere alla Pasqua con spirito rinnovato. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Eccolo! E' arrivato il signore dei sogni! Orsù, uccidiamolo!</b> / Dal libro della Gènesi (Gen 37,3-4.12-13.17-28) / Israele amava Giuseppe più di tutti i suoi figli, perché era il figlio avuto in vecchiaia, e gli aveva fatto una tunica con maniche lunghe. I suoi fratelli, vedendo che il loro padre amava lui più di tutti i suoi figli, lo odiavano e non riuscivano a parlargli amichevolmente. I suoi fratelli erano andati a pascolare il gregge del loro padre a Sichem. Israele disse a Giuseppe: «Sai che i tuoi fratelli sono al pascolo a Sichem? Vieni, ti voglio mandare da loro». Allora Giuseppe ripartì in cerca dei suoi fratelli e li trovò a Dotan. Essi lo videro da lontano e, prima che giungesse vicino a loro, complottarono contro di lui per farlo morire. Si dissero l’un l’altro: «Eccolo! È arrivato il signore dei sogni! Orsù, uccidiamolo e gettiamolo in una cisterna! Poi diremo: “Una bestia feroce l’ha divorato!”. Così vedremo che ne sarà dei suoi sogni!». Ma Ruben sentì e, volendo salvarlo dalle loro mani, disse: «Non togliamogli la vita». Poi disse loro: «Non spargete il sangue, gettatelo in questa cisterna che è nel deserto, ma non colpitelo con la vostra mano»: egli intendeva salvarlo dalle loro mani e ricondurlo a suo padre. Quando Giuseppe fu arrivato presso i suoi fratelli, essi lo spogliarono della sua tunica, quella tunica con le maniche lunghe che egli indossava, lo afferrarono e lo gettarono nella cisterna: era una cisterna vuota, senz’acqua. Poi sedettero per prendere cibo. Quand’ecco, alzando gli occhi, videro arrivare una carovana di Ismaeliti provenienti da Gàlaad, con i cammelli carichi di rèsina, balsamo e làudano, che andavano a portare in Egitto. Allora Giuda disse ai fratelli: «Che guadagno c’è a uccidere il nostro fratello e a coprire il suo sangue? Su, vendiamolo agli Ismaeliti e la nostra mano non sia contro di lui, perché è nostro fratello e nostra carne». I suoi fratelli gli diedero ascolto. Passarono alcuni mercanti madianiti; essi tirarono su ed estrassero Giuseppe dalla cisterna e per venti sicli d’argento vendettero Giuseppe agli Ismaeliti. Così Giuseppe fu condotto in Egitto. / Parola di Dio.
</p>

<p>
<u>PSALMUS</u> / (Sal 104) <b>Ricordiamo, Signore, le tue meraviglie</b> / Il Signore chiamò la carestia su quella terra, togliendo il sostegno del pane. Davanti a loro mandò un uomo, Giuseppe, venduto come schiavo. R. / Gli strinsero i piedi con ceppi, il ferro gli serrò la gola, finché non si avverò la sua parola e l’oracolo del Signore ne provò l’innocenza. R. / Il re mandò a scioglierlo, il capo dei popoli lo fece liberare; lo costituì signore del suo palazzo, capo di tutti i suoi averi. R.
</p>

<p>
<u>ACCLAMATIO</u> / Lode e onore a te, Signore Gesù. / Dio ha tanto amato il mondo da dare il Figlio unigenito; chiunque crede in lui ha la vita eterna. (Gv 3,16) / Lode e onore a te, Signore Gesù.
</p>

<p>
<u>VANGELO</u> / <b>Costui è l’erede. Su, uccidiamolo!</b> / Dal Vangelo secondo Matteo (Mt 21,33-43.45) / In quel tempo, Gesù disse ai capi dei sacerdoti e agli anziani del popolo: «Ascoltate un’altra parabola: c’era un uomo che possedeva un terreno e vi piantò una vigna. La circondò con una siepe, vi scavò una buca per il torchio e costruì una torre. La diede in affitto a dei contadini e se ne andò lontano. Quando arrivò il tempo di raccogliere i frutti, mandò i suoi servi dai contadini a ritirare il raccolto. Ma i contadini presero i servi e uno lo bastonarono, un altro lo uccisero, un altro lo lapidarono. Mandò di nuovo altri servi, più numerosi dei primi, ma li trattarono allo stesso modo. Da ultimo mandò loro il proprio figlio dicendo: “Avranno rispetto per mio figlio!”. Ma i contadini, visto il figlio, dissero tra loro: “Costui è l’erede. Su, uccidiamolo e avremo noi la sua eredità!”. Lo presero, lo cacciarono fuori dalla vigna e lo uccisero. Quando verrà dunque il padrone della vigna, che cosa farà a quei contadini?». Gli risposero: «Quei malvagi, li farà morire miseramente e darà in affitto la vigna ad altri contadini, che gli consegneranno i frutti a suo tempo». E Gesù disse loro: «Non avete mai letto nelle Scritture: “La pietra che i costruttori hanno scartato è diventata la pietra d’angolo; questo è stato fatto dal Signore ed è una meraviglia ai nostri occhi”? Perciò io vi dico: a voi sarà tolto il regno di Dio e sarà dato a un popolo che ne produca i frutti». Udite queste parabole, i capi dei sacerdoti e i farisei capirono che parlava di loro. Cercavano di catturarlo, ma ebbero paura della folla, perché lo considerava un profeta. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / La storia di Giuseppe e dei suoi fratelli rivela la volontà del Signore di capovolgere in bene il male fatto contro gli innocenti. La sua compassione, per chi soffre senza colpa ci incoraggia a rivolgergli la nostra preghiera dicendo insieme: <b>Ascoltaci, o Signore.</b> / Perchè il Papa, i vescovi e i sacerdoti, ai quali è affidata la Chiesa, vigna del Signore, non vengano meno alla missione di far fruttificare il regno di Dio tra gli uomini. Preghiamo: / Perchè l'esperienza di Giuseppe rafforzi nelle persone deluse e scoraggiate la convinzione che Dio trae il bene anche dal male. Preghiamo: / Perchè soprattutto i cristiani, incontrando uno straniero immigrato nel nostro paese, si ricordino che nessuno è straniero davanti a Dio, e che a tutti Dio dona la sua terra. Preghiamo: / Perchè il dolore dei profughi e degli esiliati sia mitigato dalla pronta accoglienza dei paesi ospitanti. Preghiamo: / Perchè la tenerezza paterna di Dio, frequentemente sperimentata nei sacramenti e nella preghiera, ci aiuti a rimanere sereni e fiduciosi nelle prove della vita. Preghiamo: / Per chi si allontana da Dio perchè colpito da qualche disgrazia. / Per chi, per disperazione, non chiede più aiuto a nessuno. / O Dio, padre buono, che metti a fondamento della tua Chiesa la pietra scartata dagli uomini, Cristo tuo Figlio, fa’ che noi, accogliendo gli ultimi e condividendo la loro sofferenza, testimoniamo la tua predilezione per i deboli e i poveri. Per Cristo nostro Signore. Amen.
</p>

<p>
<u>OFFERTORIO</u> / La tua benevolenza, o Dio, preceda e accompagni sempre i tuoi fedeli sulla via della fede e li prepari a celebrare degnamente questi misteri. Per Cristo nostro Signore.
</p>

<p>
<u>PREFAZIO</u> / <b>Il significato spirituale della Quaresima</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Ogni anno tu doni ai tuoi fedeli di prepararsi con gioia, purificati nello spirito, alla celebrazione della Pasqua, perché, assidui nella preghiera e nella carità operosa, attingano ai misteri della redenzione la pienezza della vita nuova in Cristo tuo Figlio, nostro salvatore. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Dio ci ha amati e ha mandato il suo Figlio, vittima di espiazione per i nostri peccati. (1Gv 4,10) ♦ La pietra scartata dai costruttori è divenuta la pietra d'angolo. (Mt 21,42)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Il pegno dell'eterna salvezza, che abbiamo ricevuto in questi sacramenti, ci aiuti, o Signore, a progredire nel cammino verso di te, per giungere al possesso dei beni eterni. Per Cristo nostro Signore. / Orazione sul popolo ad libitum / Dona al tuo popolo, o Signore, la salvezza dell'anima e del corpo, perché, perseverando nelle opere buone, sia sempre difeso dalla tua protezione. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / Santa Caterina da Siena (1347-1380) terziaria domenicana, dottore della Chiesa, compatrona d'Europa / Lettera 45 al conte di Fondi, n. 192 / La vigna della nostra anima / Carissimo Padre e Fratello in Cristo dolce Gesù, io, Caterina, la serva dei servi di Dio, scrivo a voi nel prezioso sangue suo, col desiderio di vedervi buon operaio nel giardino della vostra anima, affinché portiate molti frutti al tempo della raccolta, cioè al momento della morte, dove ogni colpa è punita e ogni virtù ricompensata. Sapete che la verità ci ha creati a sua immagine e somiglianza; Dio ha fatto di noi un tempio, dove vuole abitare con la sua grazia, purché l'operaio della vigna voglia ben coltivarla poiché se essa non lo è, se è piena di rovi e di spine, non potrà abitarvi. Vediamo, carissimo Padre, quale operaio vi ha messo il Padrone. Ci ha messo il libero arbitrio, al quale è affidato ogni potere. Nessuno può aprire o chiudere la porta della volontà, se il libero arbitrio non vuole. La luce dell'intelligenza gli è data per conoscere gli amici e i nemici che vogliono entrare e passare dalla porta; e a quella porta è messo il cane della coscienza che abbaia quando sente qualcuno arrivare, se è sveglio e non dorme. Questa luce fa vedere e discernere il frutto dell'operaio; leva la terra perché il frutto sia puro, e lo mette nella memoria come in un granaio, dove si raccolgono i ricordi dei benefici di Dio. In mezzo alla vigna è messo il vaso del suo cuore pieno del prezioso Sangue, per innaffiare le piante affinché non secchino. E' così che è creata e disposta questa vigna, che è anche, l'abbiamo detto, il tempio  dove Dio deve abitare con la sua grazia.
</p>

<p>
<u>DIBRUNO-21</u> / Darà in affitto la vigna ad altri contadini (Mt 21,33-43.45) / Dio ha cura della sua vigna. Il profeta Isaia rivela che lui a volte l’abbandona agli animali del campo perché essa comprenda che solo il Signore è la sua vita: “Voglio cantare per il mio diletto il mio cantico d’amore per la sua vigna. Il mio diletto possedeva una vigna sopra un fertile colle. Egli l’aveva dissodata e sgombrata dai sassi e vi aveva piantato viti pregiate; in mezzo vi aveva costruito una torre e scavato anche un tino. Egli aspettò che producesse uva; essa produsse, invece, acini acerbi. E ora, abitanti di Gerusalemme e uomini di Giuda, siate voi giudici fra me e la mia vigna. Che cosa dovevo fare ancora alla mia vigna che io non abbia fatto? Perché, mentre attendevo che producesse uva, essa ha prodotto acini acerbi? Ora voglio farvi conoscere ciò che sto per fare alla mia vigna: toglierò la sua siepe e si trasformerà in pascolo; demolirò il suo muro di cinta e verrà calpestata. La renderò un deserto, non sarà potata né vangata e vi cresceranno rovi e pruni; alle nubi comanderò di non mandarvi la pioggia. Ebbene, la vigna del Signore degli eserciti è la casa d’Israele; gli abitanti di Giuda sono la sua piantagione preferita. Egli si aspettava giustizia ed ecco spargimento di sangue, attendeva rettitudine ed ecco grida di oppressi” (Is 5,1-7). Quali sono i frutti che il Signore si attende dalla sua vigna? L’obbedienza ad ogni suo Comandamento. L’obbedienza alla Legge trasforma ogni lavoro dell’uomo in benedizione e in grazia sempre più abbondanti. La disobbedienza invece allontana Dio dalla vigna e questa diviene preda del male e la distrugge. Il Signore però sempre manda i suoi profeti, senza alcuna interruzione, perché ricordino al popolo quanto è stato stipulato al Sinai. Ma il popolo è stato sempre sordo al grido dei profeti. Così conclude il Secondo Libro delle Cronache: “Il Signore, Dio dei loro padri, mandò premurosamente e incessantemente i suoi messaggeri ad ammonirli, perché aveva compassione del suo popolo e della sua dimora. Ma essi si beffarono dei messaggeri di Dio, disprezzarono le sue parole e schernirono i suoi profeti al punto che l’ira del Signore contro il suo popolo raggiunse il culmine, senza più rimedio” (2Cro 36,15-16). Ieri fu il grande esilio per il popolo. Oggi con Gesù sarà la distruzione di Gerusalemme. / In quel tempo, Gesù disse ai capi dei sacerdoti e agli anziani del popolo: «Ascoltate un’altra parabola: c’era un uomo che possedeva un terreno e vi piantò una vigna. La circondò con una siepe, vi scavò una buca per il torchio e costruì una torre. La diede in affitto a dei contadini e se ne andò lontano. Quando arrivò il tempo di raccogliere i frutti, mandò i suoi servi dai contadini a ritirare il raccolto. Ma i contadini presero i servi e uno lo bastonarono, un altro lo uccisero, un altro lo lapidarono. Mandò di nuovo altri servi, più numerosi dei primi, ma li trattarono allo stesso modo. Da ultimo mandò loro il proprio figlio dicendo: “Avranno rispetto per mio figlio!”. Ma i contadini, visto il figlio, dissero tra loro: “Costui è l’erede. Su, uccidiamolo e avremo noi la sua eredità!”. Lo presero, lo cacciarono fuori dalla vigna e lo uccisero. Quando verrà dunque il padrone della vigna, che cosa farà a quei contadini?». Gli risposero: «Quei malvagi, li farà morire miseramente e darà in affitto la vigna ad altri contadini, che gli consegneranno i frutti a suo tempo». E Gesù disse loro: «Non avete mai letto nelle Scritture: “La pietra che i costruttori hanno scartato è diventata la pietra d’angolo; questo è stato fatto dal Signore ed è una meraviglia ai nostri occhi”? Perciò io vi dico: a voi sarà tolto il regno di Dio e sarà dato a un popolo che ne produca i frutti». Udite queste parabole, i capi dei sacerdoti e i farisei capirono che parlava di loro. Cercavano di catturarlo, ma ebbero paura della folla, perché lo considerava un profeta. / Il Signore ha scelto Abramo per fare dei suoi figli un regno di sacerdoti e di profeti per manifestare la sua gloria a tutte le genti. In questo il popolo di Dio ha fallito. Si è imprigionato in una tradizione degli uomini, in netto contrasto e opposizione con la divina volontà sia quella antica che quella attuale annunziata e rivelata da Cristo Gesù, la pietra che essi hanno scartato e che il Signore ha posto come pietra angolare della sua casa. Il Signore però rimane sempre, il Signore interviene nella storia perché la sua volontà di salvezza e di redenzione si compia. Il regno è tolto e dato ad altri. / Made della Redenzione, Angeli, Santi, fateci ricchi di ogni frutto di obbedienza. 
</p>

<p>
<u>SILVESTRINI-21</u> / Le radici del peccato. Nelle due letture della liturgia di oggi, anche se lontani nel tempo e nelle situazioni tanto differenti, ascoltiamo lo stesso "crocifìggilo". I fratelli di Giuseppe quando lo videro arrivare si dissero: "Ecco il signore dei sogni. Uccidiàmolo"! I vignaioli vedono venire il figlio del padrone e dicono tra sé: "Costui è l'erede: uccidiàmolo!". Questa parabola terribile, poi ci fa pensare proprio alle sofferenze di Gesù che realmente fu ucciso per invidia. La stessa invidia è il movente anche delle ostilità contro Giuseppe. I suoi sogni erano una profezia del suo futuro, un futuro che avrebbe portato del bene non solo a lui ma anche al suo popolo. Ma i suoi fratelli non lo capirono e fecero di tutto per impedire che "questi sogni", che in un certo senso erano segni divini, si realizzassero. Nello stesso modo agirono anche i capi religiosi nei confronti di Gesù, invidiosi della sua "influenza" sul popolo, timorosi di perdere il loro potere. L'invidia altrui è una delle cose che ferisce più profondamente il cuore, soprattutto quando è immotivata. Non c'era motivo per invidiare Gesù, egli faceva solo del bene a tutti. Ma il cuore umano è così segnato dal peccato, da provare invidia verso i buoni soltanto perché sono buoni, come dice Giovanni nella sua lettera a proposito di Caino e di Abele: "Per quale motivo lo uccise? Perché le opere di suo fratello erano buone". Nella storia di Giuseppe l'invidia fu sconfitta in modo miracoloso. In Egitto egli non punì i suoi fratelli, ma li salvò. Vide nell'esilio, nelle tribolazioni la preparazione che Dio aveva voluto, perché egli potesse salvare i suoi fratelli e tutto il popolo eletto dalla carestia. E Gesù vinse l'invidia accettando di essere l'ultimo di tutti. Veramente quando guardiamo il Signore sulla croce non possiamo dire che provochi l'invidia di qualcuno! Mettendosi all'ultimo posto Gesù ha dimostrato che la sua potenza, il dominio che gli è promesso dal Padre è dominio di amore, al servizio di tutti. Ma essendo l'ultimo, Gesù diventa il primo, la pietra che i costruttori hanno scartato è diventata testata d'angolo, come dice il salmo. Così si realizza il piano di Dio, nonostante la cattiveria e le invidie umane. Ed anche se il Signore riesce a costruire anche sui nostri peccati chiediàmolo oggi perché tolga dal nostro cuore ogni sentimento di invidia e di gelosìa e ci stabilisca nella mitezza e nell'umiltà del cuore, perché siamo con lui a servizio di tutti i fratelli.
</p>

<p>
<u>LOYOLA-21</u> / Oggi ci viene offerto un messaggio che definire attuale è dir poco. Gesù, rivolgendosi a coloro che si trovavano in cima alla gerarchia religiosa dell’epoca, non cessa di metterci in guardia dalla tentazione più subdola che esista: pensare esclusivamente a sé stessi. È da qui che nasce tutto il peccato del mondo. Proviamo allora a entrare dentro questo splendido dipinto che è la parabola dei vignaioli disonesti per osservare da vicino le figure umane che lo compongono. Colpisce all’inizio che il padrone della vigna non sia descritto come un re, bensì come un semplice uomo. Un uomo generoso il quale, possedendo un terreno, non solo decide di renderlo disponibile agli altri ma vi pianta anche una vigna perché il dono sia completo, dolce e fruttuoso. I contadini rappresentano quella parte dell’umanità odierna tutta dedita e specializzata nel trarre profitto dalla terra che li circonda, dimentichi che essa non gli appartiene. I servi inviati dal padrone sono i campioni della fede coloro che, prima ancora del figlio stesso e illuminati da un amore che non chiede il contraccambio, sono pronti a sacrificarsi per la conversione altrui. Lo scambio finale tra Gesù e i capi dei sacerdoti segna la distanza tra due modi di pensare davvero inconciliabili. I farisei infatti, interrogati su cosa accadrà al ritorno del padrone, non oltrepassano quella giustizia punitiva tanto amata da chi, sbarazzandosi dei cattivi, spesso finisce per prenderne il posto. Gesù focalizza invece l’attenzione sulla pietra scartata dai costruttori: la meraviglia di Dio non sta infatti nella distruzione miserevole di chi ha pensato a sé stesso quanto piuttosto nel riscatto di coloro che hanno sofferto e donato la propria vita affinché tutti possano un giorno godere dei frutti del Regno. / In quale luogo della mia vita mi sento chiamato a sacrificarmi per il bene dell’altro? Quale luce tiene viva la mia fede? Cosa mi aiuta a relativizzare i miei bisogni per amare senza pretendere il contraccambio? (Fabrizio Barbieri)
</p>

<p>
<u>LettureBose</u> / Vale tanto quanto ciò che possiedi / Pietro e Andrea, all'udire un solo comando, abbandonarono le reti e seguirono il Redentore. Non lo avevano visto compiere ancora nessun miracolo e non lo avevano sentito parlare del premio della ricompensa eterna, eppure a quell'unico comando del Signore dimenticarono quello che pensavano di possedere ... Qualcuno forse dentro di sé potrebbe dire: "Dando ascolto alla voce del Signore, che cosa o quanto hanno lasciato quei due pescatori che non possedevano quasi nulla?". In questo gesto, fratelli carissimi, dobbiamo considerare più l'attaccamento alle cose che il loro valore. Ha rinunciato a molto chi non ha tenuto nulla per sé, anche se possedeva poco. Certamente noi amiamo ciò che possediamo e desideriamo ciò che non possediamo. Pietro e Andrea lasciarono molto dal momento che abbandonarono anche il desiderio di possedere. Ha lasciato molto chi, insieme alla cosa che possedeva, rinuncia anche al desiderio di possederla ... Nessuno dunque anche se vede altri che hanno abbandonato molto, dica: "Vorrei imitare quelli che disprezzano [le ricchezze di] questo mondo, ma non ho nulla da abbandonare". Abbandonate molte cose, fratelli, se rinunciate al desiderio per i beni di questo mondo. I nostri beni esteriori, anche se modesti, bastano sempre al Signore, poiché egli considera il cuore e non il valore delle cose e non valuta ciò che gli viene offerto in sacrificio, ma con quale disposizione d'animo viene offerto ... Il regno di Dio non ha un prezzo, ma vale tanto quanto ciò che possiedi. Per Zaccheo valeva la metà dei suoi beni; l'altra metà la riservò a restituire il quadruplo di ciò che aveva ingiustamente sottratto. Per Pietro e Andrea valse l'abbandono delle reti e della barca; per la vedova due spiccioli; per altri l'offerta di un bicchiere di acqua fresca. Come si è detto, il regno di Dio vale quel tanto di cui l'uomo può disporre ... Se poi non riusciamo ad abbandonare ciò che possediamo, almeno non proviamo desiderio dei beni altrui. Se il nostro cuore non arde ancora con la fiamma della carità, se non altro freni le sue ambizioni con il timore. Rinvigorito nel suo cammino verso la perfezione, in grado di dominare il desiderio dei beni altrui, potrà giungere finalmente a distaccarsi dai propri con l'aiuto del Signore nostro Gesù Cristo. (Gregorio Magno, Omelie sui vangeli I,5,1-2-4) 
</p>

<p>
<u>FEGF1</u> / Dare frutto in colui che ha dato il suo frutto alla pienezza del tempo, di San Gregorio Nisseno nel quarto secolo / “Il mio diletto è per me un grappolo di cipro nelle vigne di Engàddi” (Ct 1,14)... Questo grappolo divino si copre di fiori prima della Passione, e sparge il suo vino nella Passione... Sulla vigna, il grappolo non mostra sempre la stessa forma, cambia con il tempo: fiorisce, cresce, si gonfia, poi, perfettamente maturo, si trasforma in vino. La vigna promette dunque con il suo frutto: non è ancora maturo a puntino per dare il vino, ma aspetta la pienezza del tempo. Tuttavia, non è totalmente incapace di rallegrarci. Infatti, prima il profumo, incanta l’odorato, nell’attesa dei beni futuri, e seduce i sensi dell’anima con i profumi della speranza. Infatti la sicurezza certa della grazia sperata diviene godimento già per coloro che aspettano con costanza. È lo stesso con l’uva di cipro che promette il vino prima di diventarlo: con il suo fiore – il suo fiore è la speranza – ci dà la sicurezza della grazia futura... Colui la cui volontà è in sintonia con quella del Signore, perché la “medita giorno e notte”, diviene un “albero piantato lungo corsi d’acqua che darà frutto a suo tempo e le sue foglie non cadranno mai” (Sal 1,1-3). Per questo la vigna dello Sposo che ha messo radici nella terra fertile di Gàddi, cioè nel fondo dell’animo, che viene annaffiata e arricchita dagli insegnamenti divini, produce questo grappolo fiorito e sbocciato nel quale essa può contemplare il suo giardiniere e vignaiolo. Beata questa terra coltivata il cui fiore riproduce la bellezza dello Sposo! Poiché egli è la luce vera, la vera vita e la vera giustizia... e molte altre virtù ancora, se uno, con le sue opere, diviene simile allo Sposo, quando guarda il grappolo della propria coscienza, vi vede lo Sposo stesso. Essa infatti riflette la luce della verità in una vita luminosa e senza macchia. Per questo la vigna feconda dice: “Mette gemme la vite, sbocciano i fiori” (Ct 7,13). Lo Sposo è in persona questo vero grappolo che si mostra attaccato sul legno, il cui sangue diviene una bevanda di salvezza per coloro che esultano nella salvezza.
</p>

<p>
<u>FEGF2</u> / La vigna di Dio, di Sant’Ireneo di Lione nel secondo secolo / Plasmando Adamo e eleggendo i patriarchi, Dio ha piantato la vigna del genere umano. Poi l’ha affidata a dei vignaioli mediante il dono della Legge trasmessa da Mosè. L’ha circondata con una siepe, cioè ha delimitato la terra che avrebbero dovuto coltivare. Ha costruito una torre, ha cioè scelto Gerusalemme. E ha mandato loro dei profeti prima dell’esilio in Babilonia, poi, dopo l’esilio, altri ancora, più numerosi dei primi, per ritirare il raccolto e dire loro: «Migliorate la vostra condotta e le vostre azioni» (Ger 7,3); «Praticate la giustizia e la fedeltà; esercitate la pietà e la misericordia ciascuno verso il suo prossimo. Non frodate la vedova, l’orfano, il pellegrino, il misero e nessuno nel cuore trami il male contro il proprio fratello» (Zc 7,9)…; « Togliete il male dai vostri cuori… imparate a fare il bene, ricercate la giustizia, soccorrete l’oppresso» (Is 1,16)… Vedete con quali predicazioni i profeti esigevano il frutto di giustizia. Poiché però questa gente restava incredula, da ultimo mandò loro il proprio Figlio, nostro Signore Gesù Cristo, che è stato ucciso e cacciato fuori dalla vigna. Perciò Dio l’ha affidata – non più delimitata bensì estesa al mondo intero – ad altri vignaioli affinché gli consegnassero i frutti a suo tempo… La torre dell’elezione si erge ovunque nel suo splendore, poiché ovunque risplende la Chiesa; ovunque pure è scavato il frantoio poiché ovunque sono coloro che ricevono l’unzione dello Spirito di Dio… Per questo il Signore, per fare di noi buoni operai, diceva ai suoi discepoli: «Siate ben attenti che i vostri cuori non si appesantiscano in dissipazioni, ubriachezze e affanni della vita» (Lc 21,34). «Siate pronti, con la cintura ai fianchi e le lucerne accese; siate simili a coloro che aspettano il loro padrone» (Lc 12,35).
</p>

<p>
<u>RobertoPasolini</u> / Scartare / L’introduzione narrativa della prima lettura, in questo venerdì di Quaresima, è un’impressionante rampa di decollo verso le sublimi altezze del mistero pasquale verso cui siamo incamminati in questo tempo forte: «Israele amava Giuseppe più di tutti i suoi figli, perché era il figlio avuto in vecchiaia, e gli aveva fatto una tunica con maniche lunghe. I suoi fratelli, vedendo che il loro padre amava lui più di tutti i suoi figli, lo odiavano e non riuscivano a parlargli amichevolmente» (Gen 37,3-4). Con una lucidità sorprendente e drammatica, l’avvio della saga di Giuseppe e dei suoi fratelli mette a tema il problema del male. Non tanto quel male assurdo e imprevedibile che si scatena in forme che non possiamo né prevedere né immaginare, ma quello capace di svilupparsi proprio a partire dall’accensione e dall’espansione di un amore. I fratelli di Giuseppe non riescono a guardare con benevolenza quell’ultimo fratello verso cui Giacobbe nutre uno speciale affetto, quello di un anziano padre verso il suo cucciolo amato. Dando pieno sfogo al sentimento di invidia, i fratelli decidono di tramare contro Giuseppe, dando origine a una delle più tristi e sublimi storie di fraternità — interrotta e poi recuperata — di tutta la narrazione biblica: «Quando Giuseppe fu arrivato presso i suoi fratelli, essi lo spogliarono della sua tunica, quella tunica con le maniche lunghe che egli indossava, lo afferrarono e lo gettarono nella cisterna» (Gen 37,23-24). Possiamo immaginare quante volte il Signore Gesù abbia ascoltato in sinagoga questo racconto e meditato la vicenda di Giuseppe, preparandosi (anche) così ad accogliere il suo destino pasquale, nel suo itinerario di personale obbedienza alla volontà del Padre. Anche noi, a partire dal ricordo della storia di questo figlio amato, venduto senza motivo e senza pietà ad «alcuni mercanti madianiti» e «condotto in Egitto» (37,28), possiamo riflettere su quanta rilevanza possa avere per il nostro cammino di conversione la domanda seria ed esigente che Gesù pone alla fine del suo insegnamento in parabole: «Quando verrà dunque il padrone della vigna, che cosa farà a quei contadini?» (Mt 21,40). Sebbene sia assolutamente riprovevole il comportamento di quei «contadini» che, visto arrivare l’erede, decidono di cacciarlo fuori dalla vigna per ucciderlo, dovremmo fare molta attenzione a non scivolare anche noi in un troppo scontato giudizio di condanna: «Quei malvagi, li farà morire miseramente e darà in affitto la vigna ad altri contadini, che gli consegneranno i frutti a suo tempo» (21,41). Lo sguardo del Signore Gesù sembra capace di spingersi oltre, rispetto alle conseguenze immediate che i fatti meritano, per scorgere nell’orizzonte dell’alleanza con Dio lo spazio per una rinnovata possibilità di recupero di quanto sembra ormai perduto. Costringendo i suoi interlocutori a rileggere le Scritture con maggior attenzione, Gesù estrae dal tesoro della rivelazione biblica una prospettiva da cui annunciare il suo imminente mistero pasquale: «La pietra che i costruttori hanno scartato è diventata la pietra d’angolo; questo è stato fatto dal Signore ed è una meraviglia ai nostri occhi» (Mt 21,42). Questo modo di leggere, ma soprattutto di assumere la storia, prepara lo stupore e la gioia della risurrezione, che altro non è se non la capacità di Dio di costruire il suo Regno con tutto ciò che noi, frettolosamente, tendiamo a rifiutare perché troppo debole e irrilevante ai nostri occhi. A noi, in questi giorni di Quaresima, resta da decidere se rimanere prigionieri di una cultura dello scarto, che rischia di impoverire la nostra vita, oppure avventurarci nello spazio di una condivisione sempre possibile. Anzitutto quella con la nostra povertà, che è il luogo per eccellenza dove possiamo tornare a ricevere ciò che, per orgoglio e per invidia, abbiamo scartato, ma la misericordia del Signore ci restituisce: «Perciò io vi dico: a voi sarà tolto il regno di Dio e sarà dato a un popolo che ne produca i frutti» (Mt 21,43).
</p>

<p>
<u>LuigiMariaEpicoco</u> / Visite / La parabola dei vignaioli malvagi è forse la prefigurazione più chiara di quello che sta per accadergli di lì a poco a Gerusalemme dovendo affrontare la sua passione, morte e resurrezione. Ma la cosa che più ci colpisce è che ognuno di noi è nella posizione di questi vignaioli. Infatti la vigna della nostra stessa esistenza non ce la siamo dati da soli. Qualcun altro ci ha dato la vita, e noi ci ritroviamo a viverla come dei mezzadri che non devono mai dimenticare di essere degli affittuari e non dei padroni. La spiritualità della mezzadria è ciò che di più dobbiamo imparare a coltivare nella nostra vita. Infatti questa spiritualità ci richiede fondamentalmente due cose: amare la vita come se fosse davvero nostra, ma avere l’umiltà di ricordarsi che c’è Qualcuno a cui dobbiamo consegnare il raccolto. Solo la memoria di questo realismo può davvero ridimensionarci. Ricordarsi che un giorno dovremo morire, può aiutarci a smettere di vivere come se fossimo eterni o peggio ancora come se non dovessimo mai rendere conto a nessuno. Infatti per quanto possiamo essere intelligenti, scaltri, intrallazzati, ricchi, attrezzati, alla fine moriremo tutti. Ma possiamo decidere di vivere questa fine come un incontro, o questa fine come solo una fine. La cosa bella è che a questa fine ci si può arrivare solo se allenati. Tante cose che ci capitano nella vita sono come delle “visite” che ci ricordano chi siamo davvero: gioie, dolori, esperienze positive, negative, incontri. Ognuna di queste cose sono come messaggeri da parte di Dio, e in ultima istanza come se fosse Gesù stesso nascosto in ognuno di questi eventi. La domanda è: cosa ne vogliamo fare di queste visite? Vogliamo sbarazzarci di Cristo o accoglierlo per ciò che davvero è? Quando vivi solo sulla difensiva alla fine fai fuori anche Gesù dalla tua vita, ma questo diventa solo l’inizio di una tragedia non la soluzione alla tua paura. Quando invece lo accogli allora ti accorgi che persino ciò che poteva sembrare un errore o uno scarto, Dio lo usa come una pietra d’angolo.
</p>

<p>
<u>MichaelDavideSemeraro</u> / Convertire... in meraviglia / Le ultime parole della prima lettura riascoltate in un Venerdì di Quaresima ci portano direttamente sotto la croce del Signore: «lo spogliarono della sua tunica, quella tunica con le maniche lunghe che egli indossava, lo afferrarono e lo gettarono nella cisterna: era una cisterna vuota, senz’acqua» (Gen 37,23-24). La figura di Giuseppe e la sua storia così piena di malintesi e di dolore ci aiuta a preparare il cuore alla comprensione del mistero e dello scandalo pasquale: «Passarono alcuni mercanti madianiti; essi tirarono su ed estrassero Giuseppe dalla cisterna e per venti sicli d’argento vendettero Giuseppe agli Ismaeliti. Così Giuseppe fu condotto in Egitto» (Gen 37,28). Il salmo ci aiuta a interpretare il racconto: «Davanti a loro mandò un uomo, Giuseppe, venduto come schiavo» (Sal 104,17). Non è difficile immaginare quante volte il Signore Gesù deve aver letto e meditato la storia di Giuseppe preparandosi a vivere la sua propria storia, in cui il malinteso e il rifiuto avrebbero avuto un così grande ruolo. La parabola raccontata dal Signore Gesù ci fa entrare nella comprensione che il Signore stesso ha del suo cammino verso la Pasqua e, al contempo, ci pone una domanda seria ed esigente: «Quando verrà dunque il padrone della vigna, che cosa farà a quei contadini?» (Mt 21,40). Prima di rispondere a questa domanda dobbiamo stare molto attenti, per non firmare la nostra condanna per mancanza di consapevolezza e di vigilanza su noi stessi: «Quei malvagi, li farà morire miseramente e darà in affitto la vigna ad altri contadini, che gli consegneranno i frutti a suo tempo» (Mt 21,41). Eppure, sembra che l’attenzione del Signore Gesù vada oltre e si fa invito ad aguzzare lo sguardo e l’attenzione del cuore: «La pietra che i costruttori hanno scartato è diventata la pietra d’angolo; questo è stato fatto dal Signore ed è una meraviglia ai nostri occhi» (Mt 21,42). Questo versetto del salterio sarà un ritornello insistente nei giorni della ritrovata gioia pasquale ed è la memoria non solo delle meraviglie della risurrezione del Signore dalla morte ma, in questo mistero, è la continua meraviglia per tutti quegli scarti di umanità che diventano il luogo privilegiato di elezione e di amore da parte di Dio, a confusione di quanti coltivano la logica del semplice profitto personale. I capi dei sacerdoti e gli anziani del popolo sono sufficientemente furbi per capire che la parabola li riguarda profondamente, eppure «ebbero paura della folla, perché lo considerava un profeta» (Mt 21,46). A noi di scegliere se stare dalla parte della folla, che intuisce in Gesù il profeta dei tempi e dei modi nuovi di vivere veramente ed esigentemente da «fratelli» (Gen 37,4), oppure di lasciarci dominare dalla cultura dello scarto che, infine, rischia di avvelenare la nostra stessa vita. Lavorare non solo per se stessi, ma per la gioia di tutti, diventa una vera rivoluzione che può veramente cambiare radicalmente e durevolmente il cammino della storia. Fare della propria vita non semplicemente un’esperienza tesa a coronare i nostri desideri e a soddisfare i nostri bisogni, ma un luogo in cui si possa veramente e gioiosamente condividere la mensa della vita come fratelli. Non bisogna dimenticare che fratelli non si nasce ma si diventa, e questo cammino esige una disponibilità a uscire da se stessi talora molto costosa oltre che sempre faticosa.
</p>

<p>
<u>HomilyVoice-21</u> / PRIMA LETTURA / Orsù, uccidiamolo e gettiamolo in una cisterna! Poi diremo: “Una bestia feroce l’ha divorato!”. Così vedremo che ne sarà dei suoi sogni!». Le vie di Dio non sono solo mistero imperscrutabile, ma sono anche mistero intriso di sofferenza, tanta sofferenza. La sofferenza può giungere fino al dono della stessa vita. Il Signore ha un progetto su Giuseppe e glielo rivela attraverso due sogni: Ora Giuseppe fece un sogno e lo raccontò ai fratelli, che lo odiarono ancora di più. Disse dunque loro: «Ascoltate il sogno che ho fatto. Noi stavamo legando covoni in mezzo alla campagna, quand’ecco il mio covone si alzò e restò diritto e i vostri covoni si posero attorno e si prostrarono davanti al mio». Gli dissero i suoi fratelli: «Vuoi forse regnare su di noi o ci vuoi dominare?». Lo odiarono ancora di più a causa dei suoi sogni e delle sue parole. Egli fece ancora un altro sogno e lo narrò ai fratelli e disse: «Ho fatto ancora un sogno, sentite: il sole, la luna e undici stelle si prostravano davanti a me». Lo narrò dunque al padre e ai fratelli. Ma il padre lo rimproverò e gli disse: «Che sogno è questo che hai fatto! Dovremo forse venire io, tua madre e i tuoi fratelli a prostrarci fino a terra davanti a te?». I suoi fratelli perciò divennero invidiosi di lui, mentre il padre tenne per sé la cosa (Gen 37,5-11). I due sogni sono in verità misteriosi. Dicono un evento, ma non lo spiegano. Giuseppe un giorno si innalzerà sopra i suoi fratelli. Come questo avverrà il Signore non lo rivela. Noi sappiamo però che il Signore è il Signore non solo del presente, ma anche del passato e del futuro. È questa la differenza tra l’idolo e il Signore. L’idolo è un essere vano. Dio è il Signore della storia, dei popoli, delle nazioni. Lui è il Dio che governa tutto l’universo, visibile e invisibile. Chi ha misurato con il cavo della mano le acque del mare e ha calcolato l’estensione dei cieli con il palmo? Chi ha valutato con il moggio la polvere della terra e ha pesato con la stadera le montagne e i colli con la bilancia? Chi ha diretto lo spirito del Signore e come suo consigliere lo ha istruito? A chi ha chiesto di consigliarlo, di istruirlo, di insegnargli il sentiero del diritto, di insegnargli la conoscenza e di fargli conoscere la via della prudenza? Ecco, le nazioni sono come una goccia che cade da un secchio, contano come polvere sulla bilancia; ecco, le isole pesano quanto un granello di sabbia. Il Libano non basterebbe per accendere il rogo, né le sue bestie per l’olocausto. Tutte le nazioni sono come un niente davanti a lui, come nulla e vuoto sono da lui ritenute. A chi potreste paragonare Dio e quale immagine mettergli a confronto? Il fabbro fonde l’idolo,  l’orafo lo riveste d’oro, e fonde catenelle d’argento. Chi ha poco da offrire sceglie un legno che non marcisce; si cerca un artista abile, perché gli faccia una statua che non si muova. Non lo sapete forse? Non lo avete udito? Non vi fu forse annunciato dal principio? Non avete riflettuto sulle fondamenta della terra? Egli siede sopra la volta del mondo, da dove gli abitanti sembrano cavallette. Egli stende il cielo come un velo, lo dispiega come una tenda dove abitare; egli riduce a nulla i potenti e annienta i signori della terra. Sono appena piantati, appena seminati, appena i loro steli hanno messo radici nella terra, egli soffia su di loro ed essi seccano e l’uragano li strappa via come paglia. «A chi potreste paragonarmi, quasi che io gli sia pari?» dice il Santo. Levate in alto i vostri occhi e guardate: chi ha creato tali cose? Egli fa uscire in numero preciso il loro esercito e le chiama tutte per nome; per la sua onnipotenza e il vigore della sua forza non ne manca alcuna. Perché dici, Giacobbe, e tu, Israele, ripeti: «La mia via è nascosta al Signore e il mio diritto è trascurato dal mio Dio»? Non lo sai forse? Non l’hai udito? Dio eterno è il Signore, che ha creato i confini della terra. Egli non si affatica né si stanca, la sua intelligenza è inscrutabile. Egli dà forza allo stanco e moltiplica il vigore allo spossato. Anche i giovani faticano e si stancano, gli adulti inciampano e cadono; ma quanti sperano nel Signore riacquistano forza, mettono ali come aquile, corrono senza affannarsi, camminano senza stancarsi (Is 40,11-31). Perché il Signore possa governare la vita di Giuseppe e condurla dove Lui vuole che sia condotta, lui deve rimanere sempre nel suo amore, nella sua Legge in ogni momento della sua vita, liete o triste, di gioia o di sofferenza. / LEGGIAMO Gen 37,3-4.12-13a.17b-28 / Israele amava Giuseppe più di tutti i suoi figli, perché era il figlio avuto in vecchiaia, e gli aveva fatto una tunica con maniche lunghe. I suoi fratelli, vedendo che il loro padre amava lui più di tutti i suoi figli, lo odiavano e non riuscivano a parlargli amichevolmente. I suoi fratelli erano andati a pascolare il gregge del loro padre a Sichem. Israele disse a Giuseppe: «Sai che i tuoi fratelli sono al pascolo a Sichem? Vieni, ti voglio mandare da loro». Allora Giuseppe ripartì in cerca dei suoi fratelli e li trovò a Dotan. Essi lo videro da lontano e, prima che giungesse vicino a loro, complottarono contro di lui per farlo morire. Si dissero l’un l’altro: «Eccolo! È arrivato il signore dei sogni! Orsù, uccidiamolo e gettiamolo in una cisterna! Poi diremo: “Una bestia feroce l’ha divorato!”. Così vedremo che ne sarà dei suoi sogni!». Ma Ruben sentì e, volendo salvarlo dalle loro mani, disse: «Non togliamogli la vita». Poi disse loro: «Non spargete il sangue, gettatelo in questa cisterna che è nel deserto, ma non colpitelo con la vostra mano»: egli intendeva salvarlo dalle loro mani e ricondurlo a suo padre. Quando Giuseppe fu arrivato presso i suoi fratelli, essi lo spogliarono della sua tunica, quella tunica con le maniche lunghe che egli indossava, lo afferrarono e lo gettarono nella cisterna: era una cisterna vuota, senz’acqua. Poi sedettero per prendere cibo. Quand’ecco, alzando gli occhi, videro arrivare una carovana di Ismaeliti provenienti da Gàlaad, con i cammelli carichi di resina, balsamo e làudano, che andavano a portare in Egitto. Allora Giuda disse ai fratelli: «Che guadagno c’è a uccidere il nostro fratello e a coprire il suo sangue? Su, vendiamolo agli Ismaeliti e la nostra mano non sia contro di lui, perché è nostro fratello e nostra carne». I suoi fratelli gli diedero ascolto. Passarono alcuni mercanti madianiti; essi tirarono su ed estrassero Giuseppe dalla cisterna e per venti sicli d’argento vendettero Giuseppe agli Ismaeliti. Così Giuseppe fu condotto in Egitto. Giuseppe viene venduto e lui si lascia vendere. Viene comprato e lui si lascia comprare. Il Signore è con lui e benedice l’opera delle sue mani. Una cosa lui mai dovrà fare: trasgredire la Legge del Signore. Ed è proprio per non aver voluto trasgredire la Legge del Signore che viene gettato in prigione. La prigione era necessaria per poter arrivare fino al Faraone e per essere innalzato a Viceré d’Egitto. Ma leggiamo quanto ci riferisce il Libro della genesi. Giuseppe era stato portato in Egitto, e Potifàr, eunuco del faraone e comandante delle guardie, un Egiziano, lo acquistò da quegli Ismaeliti che l’avevano condotto laggiù. Il Signore fu con Giuseppe: a lui tutto riusciva bene e rimase nella casa dell’Egiziano, suo padrone. Il suo padrone si accorse che il Signore era con lui e che il Signore faceva riuscire per mano sua quanto egli intraprendeva. Così Giuseppe trovò grazia agli occhi di lui e divenne suo servitore personale; anzi, quello lo nominò suo maggiordomo e gli diede in mano tutti i suoi averi. Da quando egli lo aveva fatto suo maggiordomo e incaricato di tutti i suoi averi, il Signore benedisse la casa dell’Egiziano grazie a Giuseppe e la benedizione del Signore fu su quanto aveva, sia in casa sia nella campagna. Così egli lasciò tutti i suoi averi nelle mani di Giuseppe e non si occupava più di nulla, se non del cibo che mangiava. Ora Giuseppe era bello di forma e attraente di aspetto. Dopo questi fatti, la moglie del padrone mise gli occhi su Giuseppe e gli disse: «Còricati con me!». Ma egli rifiutò e disse alla moglie del suo padrone: «Vedi, il mio signore non mi domanda conto di quanto è nella sua casa e mi ha dato in mano tutti i suoi averi. Lui stesso non conta più di me in questa casa; non mi ha proibito nient’altro, se non te, perché sei sua moglie. Come dunque potrei fare questo grande male e peccare contro Dio?». E benché giorno dopo giorno ella parlasse a Giuseppe in tal senso, egli non accettò di coricarsi insieme per unirsi a lei. Un giorno egli entrò in casa per fare il suo lavoro, mentre non c’era alcuno dei domestici. Ella lo afferrò per la veste, dicendo: «Còricati con me!». Ma egli le lasciò tra le mani la veste, fuggì e se ne andò fuori. Allora lei, vedendo che egli le aveva lasciato tra le mani la veste ed era fuggito fuori, chiamò i suoi domestici e disse loro: «Guardate, ci ha condotto in casa un Ebreo per divertirsi con noi! Mi si è accostato per coricarsi con me, ma io ho gridato a gran voce. Egli, appena ha sentito che alzavo la voce e chiamavo, ha lasciato la veste accanto a me, è fuggito e se ne è andato fuori». Ed ella pose accanto a sé la veste di lui finché il padrone venne a casa. Allora gli disse le stesse cose: «Quel servo ebreo, che tu ci hai condotto in casa, mi si è accostato per divertirsi con me. Ma appena io ho gridato e ho chiamato, ha abbandonato la veste presso di me ed è fuggito fuori». Il padrone, all’udire le parole che sua moglie gli ripeteva: «Proprio così mi ha fatto il tuo servo!», si accese d’ira. Il padrone prese Giuseppe e lo mise nella prigione, dove erano detenuti i carcerati del re. Così egli rimase là in prigione. Ma il Signore fu con Giuseppe, gli accordò benevolenza e gli fece trovare grazia agli occhi del comandante della prigione. Così il comandante della prigione affidò a Giuseppe tutti i carcerati che erano nella prigione, e quanto c’era da fare là dentro lo faceva lui. Il comandante della prigione non si prendeva più cura di nulla di quanto era affidato a Giuseppe, perché il Signore era con lui e il Signore dava successo a tutto quanto egli faceva (Gen 39,1-23). Dopo questi fatti il coppiere del re d’Egitto e il panettiere offesero il loro padrone, il re d’Egitto. Il faraone si adirò contro i suoi due eunuchi, il capo dei coppieri e il capo dei panettieri, e li fece mettere in custodia nella casa del comandante delle guardie, nella prigione dove Giuseppe era detenuto. Il comandante delle guardie assegnò loro Giuseppe, perché li accudisse. Così essi restarono nel carcere per un certo tempo. Ora, in una medesima notte, il coppiere e il panettiere del re d’Egitto, detenuti nella prigione, ebbero tutti e due un sogno, ciascuno il suo sogno, con un proprio significato. Alla mattina Giuseppe venne da loro e li vide abbattuti. Allora interrogò gli eunuchi del faraone che erano con lui in carcere nella casa del suo padrone, e disse: «Perché oggi avete la faccia così triste?». Gli risposero: «Abbiamo fatto un sogno e non c’è chi lo interpreti». Giuseppe replicò loro: «Non è forse Dio che ha in suo potere le interpretazioni? Raccontatemi dunque». Allora il capo dei coppieri raccontò il suo sogno a Giuseppe e gli disse: «Nel mio sogno, ecco mi stava davanti una vite, sulla quale vi erano tre tralci; non appena cominciò a germogliare, apparvero i fiori e i suoi grappoli maturarono gli acini. Io tenevo in mano il calice del faraone; presi gli acini, li spremetti nella coppa del faraone, poi diedi la coppa in mano al faraone». Giuseppe gli disse: «Eccone l’interpretazione: i tre tralci rappresentano tre giorni. Fra tre giorni il faraone solleverà la tua testa e ti reintegrerà nella tua carica e tu porgerai il calice al faraone, secondo la consuetudine di prima, quando eri il suo coppiere. Se poi, nella tua fortuna, volessi ricordarti che sono stato con te, trattami, ti prego, con bontà: ricordami al faraone per farmi uscire da questa casa. Perché io sono stato portato via ingiustamente dalla terra degli Ebrei e anche qui non ho fatto nulla perché mi mettessero in questo sotterraneo». Allora il capo dei panettieri, vedendo che l’interpretazione era favorevole, disse a Giuseppe: «Quanto a me, nel mio sogno tenevo sul capo tre canestri di pane bianco e nel canestro che stava di sopra c’era ogni sorta di cibi per il faraone, quali si preparano dai panettieri. Ma gli uccelli li mangiavano dal canestro che avevo sulla testa». Giuseppe rispose e disse: «Questa è l’interpretazione: i tre canestri rappresentano tre giorni. Fra tre giorni il faraone solleverà la tua testa e ti impiccherà a un palo e gli uccelli ti mangeranno la carne addosso». Appunto al terzo giorno, che era il giorno natalizio del faraone, questi fece un banchetto per tutti i suoi ministri e allora sollevò la testa del capo dei coppieri e la testa del capo dei panettieri in mezzo ai suoi ministri. Reintegrò il capo dei coppieri nel suo ufficio di coppiere, perché porgesse la coppa al faraone; invece impiccò il capo dei panettieri, secondo l’interpretazione che Giuseppe aveva loro data. Ma il capo dei coppieri non si ricordò di Giuseppe e lo dimenticò. Gli uomini possono anche dimenticarsi di Giuseppe. Il Signore lo ha condotto fin nel carcere perché dal carcere deve raggiungere il palazzo del Faraone. Perché questo avvenga, Lui, il Signore, interviene direttamente sul Faraone attraverso degli strani sogni. Le vie del Signore sono fatte di sofferenza e dolore. Possono anche essere di carcere, persecuzione, morte. Tutte queste cose dolorose servono perché il Signore possa realizzare la sua volontà. Agli uomini di Dio una cosa sola è chiesta: mettersi nelle mani del loro Signore, rimanendo in ogni momento della loro vita nella sua Legge, nella sua verità, nella sua luce, nell’obbedienza alla sua Parola. / LETTURA DEL  <u>VANGELO</u> / Ma i contadini, visto il figlio, dissero tra loro: “Costui è l’erede. Su, uccidiamolo e avremo noi la sua eredità!”. Lo presero, lo cacciarono fuori dalla vigna e lo uccisero. Gesù è mandato dal Padre per liberare l’uomo dalla morte e riportarlo in vita, non però in quella vita che aveva ricevuto per creazione, ma in una vita ancora più mirabile della prima. La via attraverso la quale Gesù dovrà compiere la sua missione è quella dell’annientamento, dell’annichilimento, in una obbedienza fino alla morte e alla morte di croce. Ecco come l’Apostolo Pietro annuncia il mistero che si è compiuto in Cristo Gesù: Uomini d’Israele, ascoltate queste parole: Gesù di Nàzaret – uomo accreditato da Dio presso di voi per mezzo di miracoli, prodigi e segni, che Dio stesso fece tra voi per opera sua, come voi sapete bene –, consegnato a voi secondo il prestabilito disegno e la prescienza di Dio, voi, per mano di pagani, l’avete crocifisso e l’avete ucciso. Ora Dio lo ha risuscitato, liberandolo dai dolori della morte, perché non era possibile che questa lo tenesse in suo potere. Dice infatti Davide a suo riguardo: Contemplavo sempre il Signore innanzi a me; egli sta alla mia destra, perché io non vacilli. Per questo si rallegrò il mio cuore ed esultò la mia lingua, e anche la mia carne riposerà nella speranza, perché tu non abbandonerai la mia vita negli inferi né permetterai che il tuo Santo subisca la corruzione. Mi hai fatto conoscere le vie della vita, mi colmerai di gioia con la tua presenza. Fratelli, mi sia lecito dirvi francamente, riguardo al patriarca Davide, che egli morì e fu sepolto e il suo sepolcro è ancora oggi fra noi. Ma poiché era profeta e sapeva che Dio gli aveva giurato solennemente di far sedere sul suo trono un suo discendente, previde la risurrezione di Cristo e ne parlò: questi non fu abbandonato negli inferi, né la sua carne subì la corruzione. Questo Gesù, Dio lo ha risuscitato e noi tutti ne siamo testimoni. Innalzato dunque alla destra di Dio e dopo aver ricevuto dal Padre lo Spirito Santo promesso, lo ha effuso, come voi stessi potete vedere e udire. Davide infatti non salì al cielo; tuttavia egli dice: Disse il Signore al mio Signore: siedi alla mia destra, finché io ponga i tuoi nemici come sgabello dei tuoi piedi. Sappia dunque con certezza tutta la casa d’Israele che Dio ha costituito Signore e Cristo quel Gesù che voi avete crocifisso» (At 2,22-36). Che la via di Gesù passi per la croce, non significa che quanti hanno crocifisso Gesù Signore abbiano operato il bene. Ecco la Legge universale che vale per ogni uomo che viene sulla terra: nessuno è dispensato dall’obbedire alla Legge del Signore. Nessuno potrà mai fare un male perché venga da questo male un bene. Oggi è in questo sovvertimento della Legge universale lo sfacelo della morale: si fa ogni male perché da esso ne venga un bene. Tutti i Comandamenti oggi vengono trasgrediti dichiarando la trasgressione un bene per l’uomo. Rimane in eterno stabile il principio che ogni uomo è obbligato, qualsiasi cosa accada, a rimanere sempre nella Legge del suo Dio e Signore. Gesù anche sulla croce, da Crocifisso, rimane nella Legge del Padre suo. Vive tutto il Discorso della Montagna. I suoi carnefici non vivono la Legge del Signore. Vivono invece la legge dell’odio, dell’invidia, della stoltezza, dell’insipienza. Vivono la legge del male e per questo sono colpevoli dinanzi a Dio e agli uomini. Oggi è questo il fallimento di ogni nostro insegnamento. Non si insegna più a rimanere nella Legge di Dio e di Cristo Gesù. Non si insegna più a restare nella fedeltà alla Parola anche se si è inchiodati su una croce. Non si insegna più che l’obbedienza a Dio – e si obbedisce a Dio obbedendo alla sua Parola – è sino alla fine, in ogni circostanza o momento della nostra vita. Oggi si vuole costruire un cristianesimo secondo il pensiero del mondo e non più sul modello di Cristo Gesù. Ma così agendo, si dichiara Cristo Gesù non più esempio da imitare. Un cristianesimo senza più obbedienza alla Parola a nulla serve. È quel sale insipido che viene calpestato dagli uomini e se gli uomini oggi calpestano Cristo, la Chiesa, i cristiani, è proprio a motivo del nostro falso e insano, stolto e insipiente insegnamento. Stiamo costruendo un cristianesimo a giustificazione del peccato. Oggi neanche più si deve parlare di peccato. Si deve liberare ogni uomo anche dal senso di colpa che la coscienza potrebbe riflettere sul nostro spirito. Della Legge del Signore e della sua Parola devono scomparire anche le tracce, i frammenti, le molecole e gli atomi, qualora se ne trovasse qualcuno in qualche cuore.  Questo è il pensiero ormai dominate, universale, generalizzato. Chi pensa oggi secondo la Parola di Dio è un fondamentalista, un tradizionalista, un nemico dell’uomo, un traditore delle attese dell’umanità, un rimbambito e un mentecatto spirituale. Un insano di mente e di cuore. / LEGGIAMO IL TESTO DI Mt 21,33-43.45-46 / Ascoltate un’altra parabola: c’era un uomo che possedeva un terreno e vi piantò una vigna. La circondò con una siepe, vi scavò una buca per il torchio e costruì una torre. La diede in affitto a dei contadini e se ne andò lontano. Quando arrivò il tempo di raccogliere i frutti, mandò i suoi servi dai contadini a ritirare il raccolto. Ma i contadini presero i servi e uno lo bastonarono, un altro lo uccisero, un altro lo lapidarono. Mandò di nuovo altri servi, più numerosi dei primi, ma li trattarono allo stesso modo. Da ultimo mandò loro il proprio figlio dicendo: “Avranno rispetto per mio figlio!”. Ma i contadini, visto il figlio, dissero tra loro: “Costui è l’erede. Su, uccidiamolo e avremo noi la sua eredità!”. Lo presero, lo cacciarono fuori dalla vigna e lo uccisero. Quando verrà dunque il padrone della vigna, che cosa farà a quei contadini?». Gli risposero: «Quei malvagi, li farà morire miseramente e darà in affitto la vigna ad altri contadini, che gli consegneranno i frutti a suo tempo». E Gesù disse loro: «Non avete mai letto nelle Scritture: La pietra che i costruttori hanno scartato è diventata la pietra d’angolo; questo è stato fatto dal Signore ed è una meraviglia ai nostri occhi? Perciò io vi dico: a voi sarà tolto il regno di Dio e sarà dato a un popolo che ne produca i frutti. Udite queste parabole, i capi dei sacerdoti e i farisei capirono che parlava di loro.  Cercavano di catturarlo, ma ebbero paura della folla, perché lo considerava un profeta. Chi è mandato per compiere la volontà del Padre sempre deve rimanere nell’obbedienza al comando ricevuto. Tutte le tempeste della cattiveria, della malvagità, dell’odio, dell’invidia, della stoltezza e dell’insipienza si possono scatenare contro gli uomini di Dio, ma essi sono obbligati a rimanere fedeli al mandato ricevuto. Qual è il mandato ricevuto da Gesù? Quello di mostrare al mondo come si ama il Padre in ogni momento e circostanza della nostra vita. Il momento può essere di insulto, persecuzione, contrapposizione, opposizione, violento contrasto, calunnia, falsità, menzogna. Ma il mandato da Dio deve perseverare nell’amore verso il Padre e persevera se mostra come il Padre si ama anche mentre si è crocifissi, appesi ad un palo. Mentre il sangue scorre dal nostro corpo e si versa per terra. Offerta così la vita al Padre, il Padre ne fa un sacrificio e un olocausto per la salvezza di ogni uomo. Infatti noi siamo stati guariti per le sue piaghe. Questa è grazia: subire afflizioni, soffrendo ingiustamente a causa della conoscenza di Dio; che gloria sarebbe, infatti, sopportare di essere percossi quando si è colpevoli? Ma se, facendo il bene, sopporterete con pazienza la sofferenza, ciò sarà gradito davanti a Dio. A questo infatti siete stati chiamati, perché anche Cristo patì per voi, lasciandovi un esempio, perché ne seguiate le orme: egli non commise peccato e non si trovò inganno sulla sua bocca; insultato, non rispondeva con insulti, maltrattato, non minacciava vendetta, ma si affidava a colui che giudica con giustizia. Egli portò i nostri peccati nel suo corpo sul legno della croce, perché, non vivendo più per il peccato, vivessimo per la giustizia; dalle sue piaghe siete stati guariti. Eravate erranti come pecore, ma ora siete stati ricondotti al pastore e custode delle vostre anime (1Pt 2,19-25). Ecco qual è la nostra vocazione: vivere la nostra umanità rimanendo sempre nella Legge della nostra umanità e questa Legge non viene dalla nostra umanità, ma viene direttamente da Dio sia perché siamo stati fatti a sua immagine e somiglianza e sia perché Lui ha rivelato i cardini entro i quali deve scorre la nostra vita: sempre nell’obbedienza alla sua Parola. Gesù è rimasto nei cardini della sua umanità, scritti per Lui per natura e per rivelazione, ed ha portato nel mondo la salvezza e la redenzione. Noi, in Lui, per Lui, con Lui, rimaniamo nei cardini della nostra umanità e portiamo anche noi salvezza e redenzione in questo mondo. / Madre di Dio, Donna sempre obbediente al tuo Signore, aiutaci. Vogliamo anche noi, come te, rimanere sempre nei cardini della nostra umanità. In Cristo, con Cristo, per Cristo, vogliamo portare salvezza ai nostri fratelli. Tu starai al nostro fianco e noi mai usciremo dalla nostra umanità. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
