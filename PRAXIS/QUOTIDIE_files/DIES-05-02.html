<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>DIES-05-02</h1>-->
<h1>DIES-05-02</h1>

<h5>Oremus</h5>

<p>
<ul>
<li>Signore Gesù Cristo, per mezzo del battesimo noi entriamo nella tua comunità. La tua grazia agisce in noi. Tu vuoi che la nostra vita sia impregnata del tuo amore. E la nostra vita diventa più utile e più ricca. Tuo Padre veglia su di noi, perché noi maturiamo in simbiosi con te. Vogliamo vivere come membri attivi della tua Chiesa e preghiamo con fiducia tuo Padre di aiutarci a volere il bene e a metterlo in atto.</li>
</ul>
</p>

<p>
<ul>
<li>Ci sono persone che non portano né la loro croce né quella di alcun altro, e trovano la loro croce troppo pesante. Altri invece sono ansiosi di prendere sulle spalle la croce altrui, ma rifiutano di portare la propria o la rifilano ad altri. Tu diventerai santo facendo il tuo dovere. Con esso aiuterai gli altri sulla via della santità. Crescerai nella santità attraverso il modo in cui compirai il tuo dovere. (Cardinal François-Xavier Nguyen Van Thuan)</li>
</ul>
</p>

<p>
<ul>
<li>Illumina il mio sguardo / Gesu, mia speranza, mia tenerezza, mia pace, donami la tua forza e la tua fiucia. Tu sai qual è la debolezza del mio cuore, conosci la mia storia. La mia fedeltà non è priva di incrinature! Per me ti sei fatto perdono, la tua grazia per me è smisurata, mi hai aperto alla fede e all’amore. Tu sei la mia felicità e la mia gioia. Illumina il mio sguardo: insegnami la benevolenza e la fraternità, rettifica i miei giudizi. Tu non attendi da me requisitorie, ma l’annuncio e la condivisione della tua misericordia senza fine, beatitudine e tenerezza di Dio. (Pierre Griolet)</li>
</ul>
</p>

<p>
<ul>
<li>L’unica insidia di cui la Chiesa può e deve aver timore è il peccato dei suoi membri. Mentre infatti Maria è Immacolata, libera da ogni macchia di peccato, la Chiesa è santa, ma al tempo stesso segnata dai nostri peccati. Per questo il Popolo di Dio, peregrinante nel tempo, si rivolge alla sua Madre celeste e domanda il suo aiuto; lo domanda perché Ella accompagni il cammino di fede, perché incoraggi l’impegno di vita cristiana e perché dia sostegno alla speranza. Ne abbiamo bisogno, soprattutto in questo momento così difficile per l’Italia, per l’Europa, per varie parti del mondo. (Papa Benedetto XVI - discorso del 8 dicembre 2011)</li>
</ul>
</p>

<p>
<ul>
<li>Invocazione: Maria, Madre di misericordia, prega per noi! / FIGLIOLANZA PIA / In una famiglia numerosa è facile riscontrare tra i figli caratteri differenti: chi ubbidisce e chi si ribella; chi ama il lavoro e chi si abbandona all'ozio; chi porta buoni guadagni e chi spreca il denaro... La mamma, pur amando tutti i figli, riserva le sue tenerezze a quelli più buoni perché più meritevoli. Nella grande famiglia cristiana la Santissima Vergine ha uno sterminata schiera di figli devoti, che vivono abitualmente in grazia di Dio, che si accostano spesso ai Sacramenti, che compiono l'apostolato con la preghiera, con il buon esempio e con l'offerta di sacrifici. Questi formano la gioia e l'amore della Madonna. La Madre Celeste li guarda con occhio di predilezione, benedice le loro imprese, nei momenti critici della vita viene in soccorso anche prodigiosamente, conserva il loro cuore nella pace e sul letto di morte li assiste con cure materne particolari, sino a rendere soave il passaggio all'eternità. Il Padre Suarez, devotissimo della Vergine, giunto in fin di vita, esclamò: - Non credevo che fosse così dolce il morire! - Santa Maria Mazzarello nelle ultime ore di questo esilio intonò una lode di gioia alla Madonna. La Vergine sa e può ricompensare l'affetto di chi l'ama. Noi che la onoriamo, specialmente nel mese di Maggio, apparteniamo alla schiera dei figli devoti. Rallegriamoci e lavoriamo per divenire sempre più cari alla Mamma Celeste. Moltiplichiamo i nostri atti di amore, diffondiamo la sua devozione raccontando le sue glorie alle anime che ci circondano, esortiamo i tiepidi alla recita quotidiana del Rosario, invogliamo i bisognosi a ricorrere a Lei in ogni necessità! Consoliamo il Cuore Addolorato di Maria, tanto oltraggiato dai bestemmiatori, dalla condotta dei cattivi Cristiani e dalla malvagità dei nemici della Chiesa! Un figlio affettuoso può sanare le ferite del cuore materno e riparare per i fratelli ingrati. La Madonna gradisce molto la devozione di quelle anime che ogni sabato e nei giorni a Lei consacrati, si accostano alla Santa Comunione allo scopo di riparare il Suo Cuore Immacolato ed Addolorato delle offese che le recano i bestemmiatori. Alle anime amanti di Maria si raccomanda di non lasciare passare giorno senza offrire qualche opera buona ad onore della Vergine; offrire qualche cosa anche minima, ma offrirla con amore e con costanza. Specialmente il sabato si faccia qualche fioretto, ad esempio, non mangiare dolci o frutta... non bere fuori pasto... recitare doppio Rosario... fare qualche elemosina ai poverelli... dedicare del tempo alla meditazione o a qualche pia lettura... ascoltare la Santa Messa... Coloro che onorano la Madonna, avranno la vita eterna! / Sia benedetto il nome di Maria Vergine e Madre. (Don Giuseppe Tomaselli)</li>
</ul>
</p>

<p>
<ul>
<li>L'anima mia magnifica il Signore <b>e il mio spirito esulta in Dio</b>, mio salvatore, perché ha guardato l'umiltà della sua serva. D'ora in poi tutte le generazioni mi chiameranno beata. Grandi cose ha fatto in me l'Onnipotente e Santo è il suo nome: di generazione in generazione la sua misericordia si stende su quelli che lo temono. Ha spiegato la potenza del suo braccio, ha disperso i superbi nei pensieri del loro cuore; ha rovesciato i potenti dai troni, ha innalzato gli umili; ha ricolmato di beni gli affamati, ha rimandato i ricchi a mani vuote. Ha soccorso Israele, suo servo, ricordandosi della sua misericordia, come aveva promesso ai nostri padri, ad Abramo e alla sua discendenza, per sempre. ♦ La Vergine Maria vede se stessa frutto di vera salvezza. Dio è il suo salvatore. È la sua però una salvezza particolare, originale, unica. È una salvezza per preservazione. Lei è la sola creatura che gode di questo singolare privilegio. Le Parole del Papa sono chiare, nitide, inequivocabili. Dichiariamo, affermiamo e definiamo rivelata da Dio la dottrina che sostiene che la beatissima Vergine Maria fu preservata, per particolare grazia e privilegio di Dio onnipotente, in previsione dei meriti di Gesù Cristo Salvatore del genere umano, immune da ogni macchia di peccato originale fin dal primo istante del suo concepimento, e ciò deve pertanto essere oggetto di fede certo ed immutabile per tutti i fedeli. Sono anche chiare, nitide, inequivocabili le altre sue parole che ci invitano a nutrire una fede particolare, speciale per la Madre nostra celeste.  Sotto la sua guida, la sua protezione, la sua benevolenza, il suo patrocinio, non vi può essere motivo né di paura, né di disperazione, perché, nutrendo per noi un profondo sentimento materno e avendo a cuore la nostra salvezza, abbraccia con il suo amore tutto il genere umano.  Essendo stata costituita dal Signore Regina del Cielo e della terra, e innalzata al di sopra di tutti i Cori degli Angeli e delle schiere dei Santi, sta alla destra del suo Figlio Unigenito, Signore Nostro Gesù Cristo e intercede con tutta l'efficacia delle sue materne preghiere: ottiene ciò che chiede e non può restare inascoltata (Cfr. Pio IX, Ineffabilis Deus, 8 dicembre 1854)  Dal suo cuore limpido, puro, santo, nel quale abita tutto Dio in pienezza di grazia e di verità, la Vergine Maria vede se stessa salvata dal suo Dio. Vede se stessa frutto della misericordia del suo Signore. Certo, è un frutto speciale. Ma è sempre frutto della pietà del suo Creatore. Dal nostro cuore impuro, torpido più che il grasso, noi oggi ci vediamo da noi stessi. Ci vediamo senza salvezza, senza Dio, senza Cristo, senza Spirito Santo, senza la Madre celeste. Ci vediamo dalla nostra solitudine e ci definiamo evoluti, salvati, progressisti sol perché non poniamo più alcun limite al peccato e alla morte. È il segno che Dio non abita in noi e non abitando in noi non riusciamo a vederlo neanche fuori di noi. Lo rinneghiamo, ne neghiamo la stessa sua esistenza, ci dichiariamo un prodotto del caso e della natura e vogliamo trasformare tutta la nostra vita in un caso e in un prodotto. / Vergine Maria, Madre tutta salvata per grazia preveniente, preservata dalla stessa colpa di Adamo, porta Dio nel nostro cuore e fa’ che vi rimanga per sempre. Angeli e Santi aiutateci a vedere Dio e a invocarlo perché venga in noi.</li>
</ul>
</p>

<p>
<ul>
<li>Salve, Regina, Madre di misericordia; vita, dolcezza e speranza nostra, salve. <b>A te ricorriamo, noi esuli figli di Eva;</b> a te sospiriamo, gementi e piangenti in questa valle di lacrime. Orsù dunque, avvocata nostra, rivolgi a noi gli occhi tuoi misericordiosi. E mostraci, dopo questo esilio, Gesù, il frutto benedetto del Tuo seno. O clemente, o pia, o dolce Vergine Maria! ♦ È questa la nostra condizione umana: esuli figli di Eva. Figli di Eva in esilio. Figli di Eva sfrattati dalla loro casa, dalla loro patria, dai loro amici e parenti, da conoscenti e familiari. Figli di Eva in una terra straniera, ostile, nemica. Ecco l’origine del nostro esilio: “Poi il Signore Dio disse: «Ecco, l’uomo è diventato come uno di noi quanto alla conoscenza del bene e del male. Che ora egli non stenda la mano e non prenda anche dell’albero della vita, ne mangi e viva per sempre!». Il Signore Dio lo scacciò dal giardino di Eden, perché lavorasse il suolo da cui era stato tratto. Scacciò l’uomo e pose a oriente del giardino di Eden i cherubini e la fiamma della spada guizzante, per custodire la via all’albero della vita” (Gn 3,22-24). Nel giardino dell’Eden si stava bene: il lavoro era un gioco, un divertimento, una festa. Le piante producevano ogni buon frutto. Al centro del giardino vi era anche l’albero della vita che conferiva l’immortalità. La donna era carne dalla carne dell’uomo e osso dalle sue ossa. In quella terra di delizie vi era pace, armonia, equilibro, distensione, riposo, conoscenza reciproca, accoglienza, rispetto, amore, ogni bene, abbondanza di vita. Fuori di quel giardino di delizie – per questo detto paradiso terrestre – la vita è divenuta morte, la pace guerra, l’amore odio, il lavoro fatica, i frutti veleno, la comunione divisione, l’unità dissidio, la fratellanza inimicizia, il matrimonio divorzio e adulterio, la donna una cosa, l’uomo un despota, l’accoglienza uccisione, la conoscenza ignoranza. Tutto si è capovolto, rovesciato. In questa situazione di disastro materiale e spirituale, in questa terra che è un deserto di morte, uccisione, violenza, rapina, furto, latrocinio, concupiscenza, lussuria, falsa testimonianza, ingiustizia, violazione di ogni più elementare diritto, calunnia che uccide persone innocenti e falsità che rovina una vita per sempre c’è salvezza per l’uomo? A chi si potrà rivolgere perché rinasca nel suo cuore la speranza? Presso chi si potrà rifugiare per trovare un qualche sollievo, un attimo di pace, un momento di gioia? Unica àncora di salvezza è Lei, la Vergine Maria, la nostra Madre, la nostra Regina. Ella è la Madre della vita. La Regina della pace e della vera speranza. Ella è il faro che ci segnala dove possiamo trovare un porto sicuro nel quale ripararci da tutte le intemperie e le furie delle onde del male e del peccato. Ella è la nostra certezza, la nostra garanzia, il nostro riparo, il nostro rifugio, la nostra difesa, la nostra protezione, il nostro costante aiuto e sostegno. A Lei si deve ricorrere sempre, presso di Lei sempre dimorare, nella sua casa abitare, nel suo cuore albergare, con Lei camminare, accanto a Lei riposare. Lei è il nostro parafulmine, la nostra corazza, il nostro elmo, il nostro scudo. Lei è anche la nostra spada di difesa contro ogni attacco del male che sempre si avventa contro di noi. Chi ricorre a Lei è certo di perenne salvezza. Mai naufragherà. Mai si inabisserà. Mai scomparirà nelle onde del male. Mai il vento del peccato lo trascinerà nel regno delle tenebre e dell’errore. La nostra salvezza Dio l’ha posta tutta nelle mani della Madre sua e Madre nostra. / Vergine Maria, Madre della Redenzione, se per un solo istante dovessimo allontanarci da te, vieni subito in nostro aiuto. Sii sempre la nostra salvezza. </li>
</ul>
</p>

<p>
<ul>
<li>(Pr 31,10b) Ben superiore alle perle è il suo valore / Una parola di Gesù sul regno di Dio così recita: “Il regno dei cieli è simile anche a un mercante che va in cerca di perle preziose; trovata una perla di grande valore, va, vende tutti i suoi averi e la compra” (Mt 13,45-46). Del regno dei cieli Maria è la perla più preziosa. Gesù è il regno stesso. Maria è la perla che dona splendore e luce a tutte le altre perle. Maria è luce che dona vera luce ai profeti, ai martiri, ai confessori, ad ogni altro santo e beato. Maria è luce che dona vera luce anche agli Angeli. Tutto il Paradiso è irradiato dalla luce di Maria, inferiore solo alla Luce eterna della Beata Trinità. Tutta la Chiesa è irradiata dalla luce di Maria. Da questa luce sempre dobbiamo lasciarci illuminare. Il mercante va in cerca della perla preziosa e per essa dona tutti i suoi averi. La Vergine Maria è di valore infinitamente superiore ad ogni perla, Dio l’ha data a noi come nostra Madre e noi che posto le abbiamo dato nella nostra vita? Spesso è bestemmiata, vilipesa, rinnegata, oltraggiata, offesa da quanti dicono di credere in Lei. Molti cristiani, partendo da una falsa fede in Cristo, in Dio Padre, nello Spirito Santo pensano che onorando Lei si tolga onore a Dio, a Cristo, allo Spirito Santo. Questa è pura stoltezza ed insipienza. La Vergine Maria non si è fatta nostra Madre. È stata fatta nostra Madre dal Cristo morente sulla Croce. È il suo Testamento d’amore. Per Gesù la Madre sua è più che una perla, più che un tesoro, più che la stessa sua creazione. Per Lui, Lei è la sua stessa vita, è il suo stesso respiro, è il suo corpo, il suo sangue, è la sua Eucaristia vivente, data ad ogni suo discepolo perché assieme a Lei, Lei come Maestra e lui come discepolo possa raggiungere il regno dei cieli. Senza Maria come Maestra, Accompagnatrice, Guida, né il Padre, né il Figlio, né lo Spirito Santo possono qualcosa per noi. Gesù così ha deciso. Si può andare a Lui solo attraverso Lei. Si può amare Lui solo amando Lei. Si può gioire di Lui solo gioendo di Lei. Si può entrare nel suo regno solo se portati sulle spalle da Lei. Nessuno sarà mai vero figlio della Chiesa, vero discepolo di Gesù, vero adoratore di Dio in spirito e verità, vero ammaestrato dallo Spirito Santo, se non viene preso per mano dalla Vergine Maria. È Lei ed essa sola che ci porta al vero Padre, al vero Figlio al vero Spirito Santo, alla vera Chiesa, al vero amore, al vero Vangelo. Senza di Lei ci prende per mano il diavolo e ci porta ad un falso Dio, un falso Cristo, un falso Spirito Santo, una falsa Chiesa, un falso amore, un falso Vangelo, un falso uomo, una falsa società, una falsa famiglia. Tutto è falso senza Maria, perché senza di Lei unico maestro dell’umanità è Satana. Senza Maria si cammina verso l’inferno. Vergine Maria, Infinitamente più che perla preziosa, donna intessuta di purissima luce, prendici per mano e portaci dal vero Gesù. Siamo stanchi di tutti i falsi Cristi e falsi Dei cui ci sta conducendo Satana. Noi ti amiamo e non vogliamo costruire noi stessi nella falsità di un Vangelo falso. Con Te invece avremo la certezza della più pura verità. / Angeli e Santi, voi che godete la verità di Dio che rifulge tutta nella vostra Regina, dateci la consolazione e la gioia di gustare la bellezza di Colei il cui valore è ben oltre ogni perla. Per la vostra sollecitudine, anche noi cammineremo assieme alla Madre nostra e di sicuro la sua luce sempre ci guiderà sul giusto sentiero della verità. </li>
</ul>
</p>

<p>
<ul>
<li>(Lc 1,28) Rallégrati, piena di grazia / Dalle prime parole dell’Angelo, cominciamo ad entrare nella verità di Maria. La Vergine Maria non è chiamata per nome. L’Angelo Gabriele, non le dice: “Rallègrati, Maria, tu sei piena di grazia”. Le dice invece: “Rallègrati, piena di grazia!”.  “Entrando da lei, disse: «Rallégrati, piena di grazia!”. È come se “Piena di grazia” fosse il suo vero nome. Maria è la Piena di grazia. Ma che significa per Maria essere piena di grazia? Qual è il significato di questo suo nome nuovo? Diciamo subito che in tutto l’Antico Testamento nessun uomo, nessuna donna, nessun’altra creatura sono detti pieni di grazia. Nel Nuovo Testamento nel Vangelo secondo Giovanni è Cristo Gesù il pieno di grazia e di verità. Negli Atti degli Apostoli pieno di grazia e di potenza è Stefano. Il Verbo Eterno del Padre è pieno di grazia perché Lui è la grazia eterna che si è fatta carne. Lui è il Dio che si è fatto uomo. Stefano è pieno di grazia perché battezzato nello Spirito Santo e dal momento del Battesimo. Ma vi è una differenza infinita tra le due pienezze: quella della Madre di Dio e quella di Stefano. Tra le due pienezze nessun confronto è possibile. Chiamandola “piena di grazia”, è come se l’Angelo Gabriele non vedesse Maria, vedesse invece solo “grazia”, “abbondanza di grazia”, “pienezza di grazia”. È come se Maria fosse stata da Dio impastata di grazia. Per impastare Adamo la Scrittura narra che il Signore prese della polvere del suolo e la impostò. Poi spirò in essa l’alito della vita e l’uomo divenne essere vivente. Divenne un essere pieno di vita. Era divenuto partecipe della vita di Dio. Dio aveva fatto di sé una immagine creata. Aveva fatto l’uomo ad immagine della propria natura. Per Maria invece, Dio pur prendendo la carne dalla carne, prese questa carne vera, la trasformò in grazia, in quest’impasto versò tutto se stesso, rendendo Maria tutta partecipe della divina natura. È come se Dio avesse voluto creare una immagine perfettissima di sé. Infatti a Maria manca solo la divinità e l’eternità. Queste due essenze che sono di Dio a Lei non potevano essere date, perché Lei è opera di Dio, sua creatura. Ogni altra cosa le è stata donata. Tutto ciò che Dio ha potuto dare di sé a Maria, glielo ha dato. Nulla ha tenuto in sé, per sé. Di certo, quando l’Angelo entrò nella casa di Nazaret e si trovò dinanzi alla Vergine Maria, i suoi occhi si abbagliarono più di quelli di Paolo quando vive la luce del Signore risorto sul suo cammino. Gabriele entrando in quella casa è come se fosse entrato nel Paradiso, nel cielo dal quale proveniva. Nel Cielo mai aveva visto, tranne che in Dio una luce così bella, radiosa, quasi divina. Nell’umiltà più umile la luce più radiosa, splendente, alta. Di certo sarà rimasto estasiato dinanzi a questa Donna che per grazia e bellezza spirituale supera tutti i cori degli Angeli. Dinanzi a questa Bellezza che dona bellezza a tutto l’universo. Dinanzi a questo splendore che arricchisce infinitamente tutto il creato di Dio, quello visibile e quello invisibile. Lo dico sempre: se Dio volesse andare oltre non potrebbe. Se potesse andare oltre, mancherebbe di rispetto verso la Madre sua. Chi ha la possibilità di farsi la Madre – Dio ha avuto questa possibilità e l’ha fatta per il suo Figlio  Unigenito – di certo non si risparmia in nulla. Mette tutta la sua scienza, sapienza, intelligenza, arte, perizia, esperienza. Dio è andato oltre ogni cosa. Perché ha messo in questa sua Madre tutto ciò che poteva comunicare di sé. Oso azzardare, ma solo un esempio: è come se Dio si fosse fuso in Maria. Dio si fonde nel suo amore e da questa fusione di amore, grazia, verità, crea la Madre del Figlio suo. O ci entusiasmiamo quando parliamo di Dio e di questa sua grande opera, oppure il nostro cuore è di ferro e la nostra mente di rame, mai comprenderemo nulla delle opere di Dio. Anche la Scrittura sarà per noi un libro sigillato. Possiamo anche studiarlo, ma se non conosciamo chi è la Madre di Dio, a che serve conoscere le altre cose? Se Dio ha onorato così grandemente la Madre del Figlio suo, da non avere nel cielo una sola grazia da poterle donare ancora, possiamo noi lesinare una misera lode oppure pensare che celebrando questa stupenda opera di Dio si toglie onore a Cristo, se Cristo è il suo frutto? Finché non comprenderemo chi è veramente la Madre di Dio,  mai comprenderemo qualcosa di Dio, di Cristo, dello Spirito Santo. Mai entreremo nella verità della Scrittura e mai sapremo chi è il cristiano. Noi ci conosciamo dalla Madre. Sapendo cosa Dio ha fatto per Lei, sapremo anche cosa il Signore vuole fare per noi. Noi siamo da Dio per Maria. Dio vuole che anche noi siamo un suo frutto. / Vergine Maria, Madre della Redenzione, Angeli, Santi, dateci la libertà di cantare il nostro Dio. </li>
</ul>
</p>

<p>
<ul>
<li>(Lc 1,28) Il Signore è con te / Dopo aver chiamato Maria: “Piena di grazia”, l’Angelo aggiunge: “Il Signore è con te”. Nella Scrittura Santa, quando si dice che il Signore è, era, fu, sarà con una persona, vuol dire che è il Signore che attraverso di essa compie le sue opere. Ciò che la persona fa, attesta la presenza di Dio nella sua vita. Solo con Dio la persona può fare tutto ciò che storicamente sta operando. Intanto Abimèlec da Gerar era andato da lui, insieme con Acuzzàt, suo consigliere, e Picol, capo del suo esercito. Isacco disse loro: «Perché siete venuti da me, mentre voi mi odiate e mi avete scacciato da voi?». Gli risposero: «Abbiamo visto che il Signore è con te e abbiamo detto: vi sia tra noi un giuramento, tra noi e te, e concludiamo un’alleanza con te: tu non ci farai alcun male, come noi non ti abbiamo toccato e non ti abbiamo fatto se non del bene e ti abbiamo lasciato andare in pace. Tu sei ora un uomo benedetto dal Signore» (Gen 26,26-33). L’angelo del Signore gli apparve e gli disse: «Il Signore è con te, uomo forte e valoroso!» (Gdc 6,11-24). Il re, quando si fu stabilito nella sua casa, e il Signore gli ebbe dato riposo da tutti i suoi nemici all’intorno, disse al profeta Natan: «Vedi, io abito in una casa di cedro, mentre l’arca di Dio sta sotto i teli di una tenda». Natan rispose al re: «Va’, fa’ quanto hai in cuor tuo, perché il Signore è con te» (2Sam 7,1-3).  Il Signore fu con Giuseppe: a lui tutto riusciva bene e rimase nella casa dell'Egiziano, suo padrone (Gen 39,2). Il Signore fu con Giosuè, la cui fama si sparse in tutto il paese (Gs 6, 27). Il suo padrone si accorse che il Signore era con lui e che quanto egli intraprendeva il Signore faceva riuscire nelle sue mani (Gen 39,3). Quando il Signore suscitava loro dei giudici, il Signore era con il giudice e li liberava dalla mano dei loro nemici durante tutta la vita del giudice (Gdc 2,18). Samuele acquistò autorità poiché il Signore era con lui, né lasciò andare a vuoto una sola delle sue parole (1Sam 3,19). Rimani in questo paese e io sarò con te e ti benedirò, perché a te e alla tua discendenza io concederò tutti questi territori, e manterrò il giuramento che ho fatto ad Abramo tuo padre (Gen 26,3). Il Signore disse a Giacobbe: "Torna al paese dei tuoi padri, nella tua patria e io sarò con te" (Gen 31,3). Rispose: "Io sarò con te. Eccoti il segno che io ti ho mandato: quando tu avrai fatto uscire il popolo dall'Egitto, servirete Dio su questo monte" (Es 3,12). Vi era tra i farisei un uomo di nome Nicodèmo, uno dei capi dei Giudei. Costui andò da Gesù, di notte, e gli disse: «Rabbì, sappiamo che sei venuto da Dio come maestro; nessuno infatti può compiere questi segni che tu compi, se Dio non è con lui» (Gv 3,1-2).  Andate dunque e fate discepoli tutti i popoli, battezzandoli nel nome del Padre e del Figlio e dello Spirito Santo, insegnando loro a osservare tutto ciò che vi ho comandato. Ed ecco, io sono con voi tutti i giorni, fino alla fine del mondo» (Mt 28,19-20). Nella Beata Trinità il Padre è con il Figlio e lo Spirito Santo nel Figlio e nello Spirito Santo, in una unità di natura e in una comunione perfettissima dell’Uno nell’Altro. Tutti sono nell’Uno e l’Uno è in Tutti. In Cristo Dio è con Lui, per Lui è Dio. La natura umana di Cristo sussiste nella Persona divina, la quale sussiste nella natura divina che è una e indivisibile, nella quale sussistono Padre, Figlio e Spirito Santo. Qui siamo in un mistero unico, non riscontrabile altrove. Unità, Trinità, Comunione, Unione Ipostatica sono misteri che appartengono solo a Dio. Nell’uomo, prima della Vergine Maria, Dio era presente con la sua Parola, Luce, Amore, Giustizia, Provvidenza, Sapienza, Intelligenza, Guida, Sostegno, Aiuto, Misericordia, Pietà, Perdono, Fortezza, Illuminazione, Ispirazione, con il suo Santo Spirito. In Maria la presenza del Signore è totalmente diversa. Maria è tempio vivo di Dio. Padre, Figlio e Spirito Santo vivono in Lei con tutta la loro potenza di grazia e verità. Essendo la piena di grazia, Maria è la Piena di Dio. Dio l’ha ricolmata e avvolta di sé dentro e fuori. Maria è tutta di Dio. L’anima è piena di Dio, il corpo è pieno di Dio, lo spirito è pieno di Dio. Dio le ha partecipato tutto se stesso. Tutto ciò che è di Dio è anche per dono di Maria. Maria è con Dio in una maniera diversa da ogni altra creatura. Lo è per altissima partecipazione e dono di sé. / Angeli, Santi, aiutateci a comprendere il mistero della Vergine Maria Madre della Redenzione. </li>
</ul>
</p>

<h5>Santorale</h5>

<p>
<a href="https://www.santodelgiorno.it/" title="santodelgiorno" class="https">santodelgiorno</a> / <a href="https://it.cathopedia.org/wiki/Calendario_dei_santi" title="cathopedia" class="https">cathopedia</a> / <a href="http://www.santiebeati.it/" title="santiebeati" class="http">santiebeati</a> / <a href="https://it.wikipedia.org/wiki/Calendario_dei_santi" title="wikipedia" class="https">wikipedia</a><br>
2 maggio: sant'Atanasio, vescovo di Alessandria e dottore della Chiesa; santi Espero e Zoe, coniugi, e i figli Ciriaco e Teodulo, martiri; san Felice, diacono e martire; santi Vendemiale e Longino, vescovi e martiri; santa Viborada, vergine e martire; beato Nicola Hermansson, vescovo di Linköping; sant'Antonino, domenicano, vescovo di Firenze; beato Guglielmo Tyrri, sacerdote agostiniano martire; san Giuseppe Nguyễn Văn Lựu, catechista e martire; san Giuseppe Maria Rubio y Peralta, sacerdote gesuita; beato Boleslao Strzeleki, sacerdote e martire.
</p>

<h5>Quotes</h5>

<p>
<ul>
<li>«Desidero che il tuo cuore sia la sede della Mia Misericordia. Desidero che questa Misericordia si riversi sul mondo intero tramite il tuo cuore.» (Diario Faustina, 1777).</li>
<li>L’amore non si addice ai pigri, per esistere nella sua pienezza alle volte richiede gesti precisi e forti. (S. Tamaro)</li>
</ul>
</p>

<h5>Poesia</h5>

<h5>Dixit</h5>

<p>
<a href="https://www.facebook.com/Pensieri-dei-Padri-Dottori-Beati-Santi-e-Mistici-della-Chiesa-640618183082541/" title="Padri" class="https">Padri</a>
</p>

<h5>InFinemDei</h5>

<p>
Signore Gesù Cristo, paragonando la Chiesa con la vite ed i suoi tralci, tu ci mostri che la sua esistenza poggia sulla comunanza di vita che esiste tra ogni credente battezzato e te, e, attraverso di te, con tuo Padre. Per mezzo di questa comunanza, gli uomini possono vivere in modo giusto ed utile. Per mezzo della tua grazia, tu vuoi contribuire alla riuscita della nostra vita. Tuo Padre veglia con sapienza e bontà sulla nostra maturità e sulla nostra pienezza. Ti ringrazio, Dio vivo, di questo dono e di questo amore, perché, senza la comunità che ci lega alla tua vita divina, la nostra vita umana non ha né profondità né un valore duraturo. Ma tu, caro Padre, tu sai che siamo uomini ciechi, egoisti e deboli. È il motivo per cui ti preghiamo nel nome di tuo Figlio di non perderci di vista. Se noi restiamo concentrati su noi stessi e sui nostri problemi, finiamo per perderci e cadere nell'insignificanza. La tua grazia ci istruisca, affinché ti restiamo fedeli in seno alla tua Chiesa, maturiamo nell'amore e nella purezza, e la nostra vita e i nostri sforzi acquistino la profondità e l'autenticità che li rende preziosi al di là di ogni limite di questo mondo. Dio della Trinità, esulto per aver preso parte per sempre alla tua vita. (OTTO BERNHARD KNOCH)
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
