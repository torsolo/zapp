<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Venerdì della III settimana del Tempo Ordinario.
</p>

<p>
<u>ANTIFONA</u> / Cantate al Signore un canto nuovo, cantate al Signore, uomini di tutta la terra. Maestà e onore sono davanti a lui, forza e splendore nel suo santuario. (Sal 95,1.6)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Dio onnipotente ed eterno, guida le nostre azioni secondo la tua volontà, perché nel nome del tuo diletto Figlio portiamo frutti generosi di opere buone. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Avete dovuto sopportare una lotta grande. Non abbandonate dunque la vostra franchezza</b> / Dalla lettera agli Ebrei. (Eb 10,32-39) / Fratelli, richiamate alla memoria quei primi giorni: dopo aver ricevuto la luce di Cristo, avete dovuto sopportare una lotta grande e penosa, ora esposti pubblicamente a insulti e persecuzioni, ora facendovi solidali con coloro che venivano trattati in questo modo. Infatti avete preso parte alle sofferenze dei carcerati e avete accettato con gioia di essere derubati delle vostre sostanze, sapendo di possedere beni migliori e duraturi. Non abbandonate dunque la vostra franchezza, alla quale è riservata una grande ricompensa. Avete solo bisogno di perseveranza, perché, fatta la volontà di Dio, otteniate ciò che vi è stato promesso. Ancora un poco, infatti, un poco appena, e colui che deve venire, verrà e non tarderà. Il mio giusto per fede vivrà; ma se cede, non porrò in lui il mio amore. Noi però non siamo di quelli che cedono, per la propria rovina, ma uomini di fede per la salvezza della nostra anima. / Parola di Dio.
</p>

<p>
<u>PSALMUS</u> / (Sal 36) <b>La salvezza dei giusti viene dal Signore</b> / Confida nel Signore e fa' il bene: abiterai la terra e vi pascolerai con sicurezza. Cerca la gioia nel Signore: esaudirà i desideri del tuo cuore. / Affida al Signore la tua via, confida in lui ed egli agirà: farà brillare come luce la tua giustizia, il tuo diritto come il mezzogiorno. / Il Signore rende sicuri i passi dell'uomo e si compiace della sua via. Se egli cade, non rimane a terra, perché il Signore sostiene la sua mano. / La salvezza dei giusti viene dal Signore: nel tempo dell'angoscia è loro fortezza. Il Signore li aiuta e li libera, li libera dai malvagi e li salva, perché in lui si sono rifugiati. 
</p>

<p>
<u>ACCLAMATIO</u> / Alleluia, Alleluia. / Ti rendo lode, Padre, Signore del cielo e della terra, perché ai piccoli hai rivelato i misteri del Regno. / Alleluia. / (Mt 11,25)
</p>

<p>
<u>VANGELO</u> / <b>L'uomo getta il seme e dorme; e il seme germoglia e cresce. Come, egli stesso non lo sa</b> / Dal Vangelo secondo Marco (Mc 4,26-34) / In quel tempo, Gesù diceva [alla folla]: «Così è il regno di Dio: come un uomo che getta il seme sul terreno; dorma o vegli, di notte o di giorno, il seme germoglia e cresce. Come, egli stesso non lo sa. Il terreno produce spontaneamente prima lo stelo, poi la spiga, poi il chicco pieno nella spiga; e quando il frutto è maturo, subito egli manda la falce, perché è arrivata la mietitura». Diceva: «A che cosa possiamo paragonare il regno di Dio o con quale parabola possiamo descriverlo? È come un granello di senape che, quando viene seminato sul terreno, è il più piccolo di tutti i semi che sono sul terreno; ma, quando viene seminato, cresce e diventa più grande di tutte le piante dell'orto e fa rami così grandi che gli uccelli del cielo possono fare il nido alla sua ombra». Con molte parabole dello stesso genere annunciava loro la Parola, come potevano intendere. Senza parabole non parlava loro ma, in privato, ai suoi discepoli spiegava ogni cosa. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Fratelli, Dio è fedele al suo progetto di salvezza di cui noi siamo insieme beneficiari e responsabili. Riconoscenti per tale privilegio, chiediamogli la forza che viene dall'alto, dicendo: <b>Aiutaci, o Signore. </b>/ Perché la Chiesa sia una realtà sempre più viva e operante in mezzo agli uomini. Preghiamo: / Perché, rivestendoci quotidianamente di pazienza e fiducia, sappiamo diffondere nel cuore del prossimo speranza e pace. Preghiamo: / Perché, pur lodando Dio dei beni materiali e morali ricevuti, ci disponiamo alla rinuncia che purifica il cuore. Preghiamo: / Perché sappiamo cogliere i segni di speranza presenti nel nostro tempo e ci impegniamo a consegnare ai giovani un mondo migliore. Preghiamo: / Perché i genitori siano animati da una fiducia salda e serena nello svolgere la loro opera educativa. Preghiamo: / Per chi vive nell'attesa di tempi migliori. / Perché operiamo il bene con gratuità. / O Signore, rendici vigilanti e fiduciosi, umili seminatori della tua parola. La presenza di Cristo tra noi ci confermi nella speranza del tuo regno, dove tu sarai tutto in tutti, per i secoli dei secoli. Amen.
</p>

<p>
<u>OFFERTORIO</u> / Accogli i nostri doni, Padre misericordioso, e consacrali con la potenza del tuo Spirito, perché diventino per noi sacramento di salvezza. Per Cristo nostro Signore.
</p>

<p>
<u>COMMUNIO</u> / Guardate al Signore e sarete raggianti, non dovranno arrossire i vostri volti. (Sal 33,6) ♦ Oppure: Io sono la luce del mondo; chi segue me, non camminerà nelle tenebre, ma avrà la luce della vita. (Gv 8,12)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / O Dio, che in questi santi misteri ci hai nutriti con il corpo e il sangue del tuo Figlio, fa' che ci rallegriamo sempre del tuo dono, sorgente inesauribile di vita nuova. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / <br>
Sant'Ambrogio (ca 340-397) vescovo di Milano e dottore della Chiesa / Commento al Vangelo di San Luca 7, 179-182; SC 52 / Cristo seminato in terra / In un orto Cristo fu catturato e poi seppellito; in un orto crebbe, e pure risorse... E così è diventato un albero... Dunque, anche voi seminate Cristo nel vostro orto... Con Cristo, macinate il granello di senapa, spremetelo e seminate la fede. La fede viene 'spremuta' quando crediamo a Cristo crocifisso. Era stata 'spremuta' la fede di Paolo quando diceva: "Non mi sono presentato ad annunziarvi la testimonianza di Dio con sublimità di parola o di sapienza. Io ritenni infatti di non sapere altro in mezzo a voi se non Gesù Cristo, e questi crocifisso" (1Cor 2,1-2)... Noi seminiamo la fede quando, secondo il Vangelo o le letture degli apostoli e dei profeti, crediamo alla Passione del Signore; seminiamo la fede quando la ricopriamo del terriccio arato e dissodato della carne del Signore ... Chi infatti ha creduto che il Figlio di Dio si è fatto uomo crede che è morto per noi e che è risuscitato per noi. Semino dunque la fede quando 'pianto' la tomba di Cristo nel mio giardino. Volete sapere se Cristo è un granello ed è lui che viene seminato? "Se il chicco di grano caduto in terra non muore, rimane solo; se invece muore, produce molto frutto" (Gv 12,24)... E' Cristo stesso che lo dice. Dunque è chicco di grano, perché "sostiene il cuore dell'uomo" (Sal 104,15), ed anche granello di senape perché riscalda il cuore dell'uomo... E' chicco di grano quando si tratta della risurrezione, perché la parola di Dio e la prova della risurrezione nutrono le anime, aumentano la speranza, rafforzano l'amore – poiché Cristo è "il pane di Dio disceso dal Cielo" (Gv 6,33). Ed è granello di senape, perché è più difficile e amaro parlare della Passione del Signore.
</p>

<p>
<u>EVANGELIZO-21</u> / San Claudio La Colombière (1641-1682) gesuita / Atto di fiducia in Dio / Dio veglia su coloro che sperano / Mio Dio, quanto a me, sono così persuaso che vegli su coloro che sperano in te e che non manchiamo di nulla, quando attendiamo da te ogni cosa, che ho deciso di pensare al futuro senza alcuna preoccupazione e di scaricare su di te tutte le inquietudini: "In pace mi corico e subito mi addormento: tu solo, Signore, al sicuro mi fai riposare" (Sal 4,9). La gente può spogliarmi dei beni e dell'onore; le malattie possono impedirmi forse e mezzi per servirti; posso persino perdere la tua grazia col peccato; ma mai perderò la speranza; la conserverò fino all'ultimo momento della vita, e tutti i demoni dell'inferno faranno allora vani sforzi per togliermela: "In pace mi corico e subito mi addormento". Gli altri possono attendere felicità o dalle loro ricchezze o dalle loro capacità; s'appoggiano o sull'innocenza della loro vita o sul rigore delle penitenze o sul numero delle elemosine o sul fervore della preghiera: "tu solo, Signore, al sicuro mi fai riposare". Per me, Signore, sei tu la mia Fiducia stessa. Fiducia che non imbroglia mai nessuno. "Mai nessuno che ha sperato nel Signore è stato confuso nella sua speranza" (cf. Si 2,11 Vg).
</p>

<p>
<u>DiBruno1</u> / <br>
Come un uomo che getta il seme sul terreno / (Eb 10,32-39; Sal 36; Mc 4,26-34) / Impazienza e fretta sono le due grandi tentazioni del missionario di Cristo Signore. Contro queste potenti tentazioni San Giacomo esorta i cristiani  ad imitare la pazienza del contadini, che sa attendere il tempo di raccogliere i preziosi frutti dai suoi alberi. / Siate dunque costanti, fratelli, fino alla venuta del Signore. Guardate l’agricoltore: egli aspetta con costanza il prezioso frutto della terra finché abbia ricevuto le prime e le ultime piogge. Siate costanti anche voi, rinfrancate i vostri cuori, perché la venuta del Signore è vicina. Non lamentatevi, fratelli, gli uni degli altri, per non essere giudicati; ecco, il giudice è alle porte. Fratelli, prendete a modello di sopportazione e di costanza i profeti che hanno parlato nel nome del Signore. Ecco, noi chiamiamo beati quelli che sono stati pazienti. Avete udito parlare della pazienza di Giobbe e conoscete la sorte finale che gli riserbò il Signore, perché il Signore è ricco di misericordia e di compassione (Gc 5,7-11). / San Paolo vede la sua vita come una corsa dietro Cristo. Cristo è sempre davanti a Lui. È irraggiungibile. Fino alla morte si deve avere la costanza e la pazienza di correre. La salvezza è fatta di tempo, spesso di lungo, anzi lunghissimo tempo. Per questo Gesù dice che solo quanti perseverano sino alla fine si salveranno. / Ma queste cose, che per me erano guadagni, io le ho considerate una perdita a motivo di Cristo. Anzi, ritengo che tutto sia una perdita a motivo della sublimità della conoscenza di Cristo Gesù, mio Signore. Per lui ho lasciato perdere tutte queste cose e le considero spazzatura, per guadagnare Cristo ed essere trovato in lui, avendo come mia giustizia non quella derivante dalla Legge, ma quella che viene dalla fede in Cristo, la giustizia che viene da Dio, basata sulla fede: perché io possa conoscere lui, la potenza della sua risurrezione, la comunione alle sue sofferenze, facendomi conforme alla sua morte, nella speranza di giungere alla risurrezione dai morti. Non ho certo raggiunto la mèta, non sono arrivato alla perfezione; ma mi sforzo di correre per conquistarla, perché anch’io sono stato conquistato da Cristo Gesù. Fratelli, io non ritengo ancora di averla conquistata. So soltanto questo: dimenticando ciò che mi sta alle spalle e proteso verso ciò che mi sta di fronte, corro verso la mèta, al premio che Dio ci chiama a ricevere lassù, in Cristo Gesù. Tutti noi, che siamo perfetti, dobbiamo avere questi sentimenti; se in qualche cosa pensate diversamente, Dio vi illuminerà anche su questo. Intanto, dal punto a cui siamo arrivati, insieme procediamo. Fratelli, fatevi insieme miei imitatori e guardate quelli che si comportano secondo l’esempio che avete in noi. Perché molti – ve l’ho già detto più volte e ora, con le lacrime agli occhi, ve lo ripeto – si comportano da nemici della croce di Cristo. La loro sorte finale sarà la perdizione, il ventre è il loro dio. Si vantano di ciò di cui dovrebbero vergognarsi e non pensano che alle cose della terra. La nostra cittadinanza infatti è nei cieli e di là aspettiamo come salvatore il Signore Gesù Cristo, il quale trasfigurerà il nostro misero corpo per conformarlo al suo corpo glorioso, in virtù del potere che egli ha di sottomettere a sé tutte le cose (Fil 3,7-21). / Gli inizi con Dio sono sempre invisibili, come un seme gettato a terra. Il tempo trasformerà il seme in un grande albero. Il tempo farà un chicco di grano spiga matura. / Diceva: «Così è il regno di Dio: come un uomo che getta il seme sul terreno; dorma o vegli, di notte o di giorno, il seme germoglia e cresce. Come, egli stesso non lo sa. Il terreno produce spontaneamente prima lo stelo, poi la spiga, poi il chicco pieno nella spiga; e quando il frutto è maturo, subito egli manda la falce, perché è arrivata la mietitura». Diceva: «A che cosa possiamo paragonare il regno di Dio o con quale parabola possiamo descriverlo? È come un granello di senape che, quando viene seminato sul terreno, è il più piccolo di tutti i semi che sono sul terreno; ma, quando viene seminato, cresce e diventa più grande di tutte le piante dell’orto e fa rami così grandi che gli uccelli del cielo possono fare il nido alla sua ombra». Con molte parabole dello stesso genere annunciava loro la Parola, come potevano intendere. Senza parabole non parlava loro ma, in privato, ai suoi discepoli spiegava ogni cosa. / L’insegnamento di Gesù è divino. Lui chiede ad ogni suo discepolo la somma attenzione perché semini solo il buon grano, la sua buona Parola, così come Lui ha seminato nei loro cuori la Buona Parola del Padre. Il seme è portatore di una vita invisibile. Poiché vero sene, vera vita, crescerà, si svilupperà, diverrà grande albero. / Madre di Dio, Angeli, Santi, fateci perseveranti seminatori della Buona Parola di Gesù.
</p>

<p>
<u>DIBRUNO-21</u> / Come, egli stesso non lo sa (Mc 4,26-34) / La Parola di Dio annunziata, seminata in un cuore e la sua crescita e il suo sviluppo sono avvolti nel grande mistero. Quando si vede tutta la potenzialità contenuta nella Parola? Solo quando essa si realizza. Il Signore manda Mosè a liberare il suo popolo. Dopo aver compiuto segni potenti la liberazione avviene con il più potente dei segni finora dati: “Il Signore disse a Mosè: «Perché gridi verso di me? Ordina agli Israeliti di riprendere il cammino. Tu intanto alza il bastone, stendi la mano sul mare e dividilo, perché gli Israeliti entrino nel mare all’asciutto. Ecco, io rendo ostinato il cuore degli Egiziani, così che entrino dietro di loro e io dimostri la mia gloria sul faraone e tutto il suo esercito, sui suoi carri e sui suoi cavalieri. Gli Egiziani sapranno che io sono il Signore, quando dimostrerò la mia gloria contro il faraone, i suoi carri e i suoi cavalieri». L’angelo di Dio, che precedeva l’accampamento d’Israele, cambiò posto e passò indietro. Anche la colonna di nube si mosse e dal davanti passò dietro. Andò a porsi tra l’accampamento degli Egiziani e quello d’Israele. La nube era tenebrosa per gli uni, mentre per gli altri illuminava la notte; così gli uni non poterono avvicinarsi agli altri durante tutta la notte. Allora Mosè stese la mano sul mare. E il Signore durante tutta la notte risospinse il mare con un forte vento d’oriente, rendendolo asciutto; le acque si divisero. Gli Israeliti entrarono nel mare sull’asciutto, mentre le acque erano per loro un muro a destra e a sinistra. Gli Egiziani li inseguirono, e tutti i cavalli del faraone, i suoi carri e i suoi cavalieri entrarono dietro di loro in mezzo al mare. Ma alla veglia del mattino il Signore, dalla colonna di fuoco e di nube, gettò uno sguardo sul campo degli Egiziani e lo mise in rotta. Frenò le ruote dei loro carri, così che a stento riuscivano a spingerle. Allora gli Egiziani dissero: «Fuggiamo di fronte a Israele, perché il Signore combatte per loro contro gli Egiziani!». Il Signore disse a Mosè: «Stendi la mano sul mare: le acque si riversino sugli Egiziani, sui loro carri e i loro cavalieri». Mosè stese la mano sul mare e il mare, sul far del mattino, tornò al suo livello consueto, mentre gli Egiziani, fuggendo, gli si dirigevano contro. Il Signore li travolse così in mezzo al mare. Le acque ritornarono e sommersero i carri e i cavalieri di tutto l’esercito del faraone, che erano entrati nel mare dietro a Israele: non ne scampò neppure uno. Invece gli Israeliti avevano camminato sull’asciutto in mezzo al mare, mentre le acque erano per loro un muro a destra e a sinistra” (Es 14,15-29). Mai nessuno avrebbe potuto immaginare tanta potenza messa nella storia dal Signore per la liberazione del suo popolo. In ogni Parola di Dio vi è tutta la sua onnipotenza. / In quel tempo, Gesù diceva [alla folla]: «Così è il regno di Dio: come un uomo che getta il seme sul terreno; dorma o vegli, di notte o di giorno, il seme germoglia e cresce. Come, egli stesso non lo sa. Il terreno produce spontaneamente prima lo stelo, poi la spiga, poi il chicco pieno nella spiga; e quando il frutto è maturo, subito egli manda la falce, perché è arrivata la mietitura». Diceva: «A che cosa possiamo paragonare il regno di Dio o con quale parabola possiamo descriverlo? È come un granello di senape che, quando viene seminato sul terreno, è il più piccolo di tutti i semi che sono sul terreno; ma, quando viene seminato, cresce e diventa più grande di tutte le piante dell’orto e fa rami così grandi che gli uccelli del cielo possono fare il nido alla sua ombra». Con molte parabole dello stesso genere annunciava loro la Parola, come potevano intendere. Senza parabole non parlava loro ma, in privato, ai suoi discepoli spiegava ogni cosa. / Riflettiamo ancora: qualcuno avrebbe mai potuto immaginare che la Vergine che concepisce un figlio avrebbe concepito il Figlio Unigenito del Padre? Qualcuno avrebbe mai potuto pensare che il Messia, il Servo Sofferente del Signore, il Giusto perseguitato sarebbe stato il Creatore dell’uomo, il suo Dio Onnipotente? Qualcuno avrebbe mai osato concepire il mistero dell’Eucaristia? La Parola del Signore la si conosce nella sua lettera, in tutta la potenza dello Spirito Santo nessuno la conosce. Nessuno sa quali saranno i suoi frutti futuri e la sua crescita nella storia. / Madre della Redenzione, Angeli, Santi, dateci una fede purissima nella Parola di Dio. 
</p>

<p>
<u>SILVESTRINI-21</u> / Cristo sofferente ci ha dato l'esempio della fedeltà. Il testo della Lettera agli Ebrei della prima lettura di oggi, lascia trasparire per un momento la situazione vitale della comunità in cui si ràdicano le esortazioni alla fiduciosa ed attiva perseveranza. L'autore, infatti, richiama la serie di prove e tribolazioni alle quali è stata esposta la comunità al suo inizio, dopo l'illuminazione battesimale. Non si tratta di una vera e propria persecuzione, ma di una serie di vessazioni e maltrattamenti provocati da un ambiente ostile e intollerante. Il caldo appello alla costanza fa leva sulla fedeltà di Dio, che porta a compimento la sua promessa. In tale prospettiva viene riletto il testo del profeta che parla della venuta del Signore. Chi ha pagato o sta pagando il prezzo della sua fedeltà, è in grado di stimare l'importanza di questa promessa che sta alla base della sua perseveranza. La nostra fede subisce il logorìo dei giorni. Monotonia, dissapori, sofferenze finiscono per toglierci l'entusiasmo di credere in Dio e di sentirci partecipi della lotta di Gesù per il regno di Dio. È il momento di affidarci a Dio, confidare in lui, non rassegnarci alla mediocrità. È importante nella situazione attuale stare vicino a Cristo Gesù come discepoli per essere introdotti nel mistero del regno di Dio, proclamato nella parola del vangelo.
</p>

<p>
<u>LOYOLA1</u> / <br>
Come seme di senape, il tuo amore pianti in noi. Seme piccolo che affidi alle cure del nostro cuore, che sai essere terra fertile, senza che noi ne abbiamo coscienza. E tu, buon contadino, provvedi alla vita di quel semino chiaro. Fai che si radichi, che abbia la giusta luce, il giusto calore, l’acqua buona. Te ne prendi cura, Spirito trasparente, facendo che quel piccolo seme di senape cresca in noi e con noi, in perfetta armonia. E crescendo insieme, germoglio verde e vita che tende a te, dai il via ad una danza meravigliosa tra il nostro cuore e il tuo amore in noi. È quel piccolo seme, il più piccolo di tutti ma anche il più forte, che ci permette di vivere l’amore eternamente con gioia e leggerezza, danzando la vita sulla musica del tuo amore, guidati dalle braccia accoglienti dell’albero di senape. In quale luogo della tua vita vorresti che si radicasse il seme di senape? Quando hai sperimentato la gioia del suo germoglio? Chi affidi alle cure dell’ombra dell’albero di senape? (Martina Pampagnin)
</p>

<p>
<u>LOYOLA-21</u> / Anche oggi Gesù ci parla del suo Regno e, attraverso l’immagine del chicco di senapa, ne descrive una delle caratteristiche più importanti: la piccolezza. Se il Regno di Dio ha a che fare con la nostra piena realizzazione, è umano pensare il contrario: che nella grandezza delle nostre opere si veda il nostro valore. Dio invece sceglie il nascondimento, il silenzio che nel freddo dell’inverno diventa attesa. È lui il seme che muore nella terra per dare molto frutto. E così noi: occorre non avere fretta di vedere subito i frutti e rimanere in Lui, nella fiducia che nel seme della fede che è piantato in noi, c’è già tutto. Basta custodire con pazienza e gioia, il Regno è già qui e ora se affidiamo la nostra fragile vita nelle sue mani. / In che modo penso che la piccolezza nell’agire di Dio riguardi la mia vita? In quale occasione ho scoperto che Dio opera in me affinché venga il suo Regno? Quali scelte mi spaventano e faccio fatica ad affidarle al Signore? (Maria Buiatti Luca Baccolini)
</p>

<p>
<u>LettureBose</u> / Custodisci la forma che ti ha dato l'artista / Come sarai Dio se non sei ancora stato fatto uomo? Come sarai perfetto, se sei stato appena creato? Come sarai immortale tu che in una natura mortale non hai obbedito al creatore? Occorre che dapprima tu custodisca il rango di uomo, e soltanto poi divenga partecipe della gloria di Dio, perché non sei tu che fai Dio, ma è Dio che fa te. Se dunque sei opera di Dio, aspetta la mano del tuo creatore che fa ogni cosa a tempo opportuno; a tempo opportuno, ovviamente, in riferimento a te che sei fatto. Offrigli il tuo cuore tenero e malleabile e custodisci la forma che ti ha dato l'artista, avendo in te l'acqua che viene da lui perché non ti accada, indurito, di perdere l'impronta delle sue dita. Custodendo questa forma, salirai alla perfezione, perché l'argilla che è in te sarà nascosta dall'arte di Dio. La sua mano ha creato la materia di cui sei fatto; ti rivestirà d'oro puro e d'argento dentro e fuori (Es 25,11) e ti adornerà così bene che il re stesso si lascerà prendere dalla tua bellezza (Sal 44 [45],12). Se, invece, indurendoti, rifiuti la sua arte e ti mostri ingrato verso di lui perché ti ha fatto uomo, divenendo ingrato verso Dio, perdi insieme l'arte e la vita, perché fare è proprio della bontà di Dio, essere fatto è proprio della natura dell'uomo. Se dunque gli affiderai ciò che è tuo, cioè la fede in lui e la sottomissione, riceverai la sua arte e sarai l'opera perfetta di Dio. Se invece gli disobbedirai e fuggirai le sue mani, la causa della mancata perfezione sarà in te che non hai obbedito e non in lui che ti ha chiamato. Egli, infatti, ha mandato a chiamare alle nozze, ma quanti gli hanno disobbedito si sono privati da sé del banchetto del Regno (Mt 22,3). A essere manchevole, dunque, non è l'arte di Dio, che è in grado di suscitare figli ad Abramo dalle pietre (Mt 3,9) ma è chi non la segue a essere causa della sua mancata perfezione. Non è la luce a mancare per colpa di quelli che si sono accecati, ma mentre la luce rimane quella che è, quelli che si sono accecati rimangono nell'oscurità per colpa loro. La luce, infatti, non costringe nessuno ad assoggettarsi, né Dio costringe se uno non vuole accettare la sua arte. (Ireneo di Lione, Contro le eresie IV,39,2-3) 
</p>

<p>
<u>FEGF1</u> / AMA E AVRAI IL REGNO: AMA E POSSEDERAI di Sant’Anselmo Vescovo (dalle “Lettere”) / Fratelli carissimi, Dio proclama che ha messo in vendita il regno dei cieli; e questo regno è così eccelso che la sua beatitudine e gloria “occhio non vide, né orecchio udì, né mai entrarono in cuore di uomo” (1Cor 2,9). Ma affinché tu possa pensarlo in qualche maniera, sappi che chiunque meriterà di regnare lassù, troverà in cielo e in terra tutto ciò che vorrà; quello invece che non vorrà, non lo troverà né in cielo né in terra. Sarà infatti così grande l’amore fra Dio e quelli che vi si troveranno, e l’unione vicendevole, che tutti si ameranno l’un l’altro come se stessi; e tutti però ameranno Dio più di se stessi. Perciò in cielo nessuno vorrà se non ciò che Dio vuole e quello che uno vorrà lo vorranno tutti; e ciò che vorrà uno o tutti insieme, lo vorrà Dio. Perciò chiunque avrà un desiderio lo vedrà realizzato, sia riguardo a se stesso che a tutti gli altri e a ogni creatura, come pure riguardo a Dio. E così i singoli saranno dei perfetti sovrani perché tutto ciò che essi vorranno si effettuerà; e tutti insieme con Dio saranno un solo re e come un sol uomo, perché tutti vorranno una cosa sola e ciò che vorranno si realizzerà. Da cielo Dio proclama che tutto ciò è in vendita. Se uno domanda a quale prezzo, gli vien risposto: non ha bisogno di un compenso terreno chi vuol dare il regno del cielo, né alcuno può dare a Dio ciò che non possiede, perché tutto ciò che esiste appartiene a lui. D’altra parte Dio non dà del tutto gratuitamente una cosa di tanto valore, perché non la dà a chi non ama. Nessuno infatti dà ciò che ha più caro a chi non l’ama. Dio quindi non ha bisogno di qualcosa di tuo, né deve dare una cosa tanto grande a chi non si cura di amarla: non cerca che l’amore, senza il quale non è tenuto a dare nulla. Dagli dunque l’amore e otterrai il segno: ama ed avrai.
</p>

<p>
<u>FEGF2</u> / L’OPERA DELLO SPIRITO SANTO NELL’UOMO di Sant’Antonio il Grande nel III Secolo / Lo Spirito santo unendosi con l’intelletto…gli insegna a tenere il corpo in ordine, il corpo tutto intero dalla testa ai piedi: gli occhi affinché guardino con purezza; le orecchie perché ascoltino in pace. La lingua affinché non dica che il bene; le mani affinché si mettano in movimento solamente per essere elevate nella preghiera e per compiere le opere di carità. Il ventre perché mantenga i suoi limiti dovuti all’uso del cibo e delle bevande, i piedi perché camminino diritti nella volontà di Dio. In tal modo tutto il corpo si abitua al bene e si trasforma, assoggettandosi al potere delle Spirito Santo, in modo tale che finisce per partecipare, in una certa misura, a quelle proprietà del corpo spirituale che deve ricevere nella resurrezione dei giusti.
</p>

<p>
<u>HomilyVoice-21</u> / PRIMA LETTURA / Avete solo bisogno di perseveranza, perché, fatta la volontà di Dio, otteniate ciò che vi è stato promesso. In che cosa noi dobbiamo perseverare? Nella verità. Dobbiamo perseverare nella verità di creazione. Siamo stati creati dal Signore a servizio della sua gloria. Lucifero non ha perseverato nella sua verità di creazione. La sua superbia lo ha portato a dichiararsi Dio, uguale a Dio. Trascinò in questa sua superbia un terzo degli Angeli del cielo. Anche l’uomo, appena creato, fu da lui trascinato in questa sua superbia. Fu la morte per l’umanità. Disse loro Gesù: «Se Dio fosse vostro padre, mi amereste, perché da Dio sono uscito e vengo; non sono venuto da me stesso, ma lui mi ha mandato. Per quale motivo non comprendete il mio linguaggio? Perché non potete dare ascolto alla mia parola. Voi avete per padre il diavolo e volete compiere i desideri del padre vostro. Egli era omicida fin da principio e non stava saldo nella verità, perché in lui non c’è verità. Quando dice il falso, dice ciò che è suo, perché è menzognero e padre della menzogna. A me, invece, voi non credete, perché dico la verità. Chi di voi può dimostrare che ho peccato? Se dico la verità, perché non mi credete? Chi è da Dio ascolta le parole di Dio. Per questo voi non ascoltate: perché non siete da Dio» (Gv 8,42-47). Il nostro Dio invece rimane saldo in eterno nella sua volontà di salvezza e di redenzione dell’uomo, fatto da Lui a sua immagine e somiglianza. Il nostro Dio è il Dio della perseveranza e della consolazione. Mai Lu verrà meno al suo Amore Eterno con il quale ama l’uomo. Tutto ciò che è stato scritto prima di noi, è stato scritto per nostra istruzione, perché, in virtù della perseveranza e della consolazione che provengono dalle Scritture, teniamo viva la speranza. E il Dio della perseveranza e della consolazione vi conceda di avere gli uni verso gli altri gli stessi sentimenti, sull’esempio di Cristo Gesù, perché con un solo animo e una voce sola rendiate gloria a Dio, Padre del Signore nostro Gesù Cristo (Rm 15,4-6). Cosa chiede a noi lo Spirito Santo? Che una volta che abbiamo abbracciato la verità di Cristo, nostro Salvatore e Redentore, e siamo stati rivestiti di una verità più alta di quella delle origini, perseveriamo in questa verità. Se non perseveriamo, ritorniamo nella falsità di un tempo, ma con una responsabilità infinitamente più grande. Avevamo conosciuto la via della vita, ma non abbiamo perseverato in essa. Ecco cosa ci dice lo Spirito Santo per bocca sia dell’Apostolo Paolo e sia dell’Apostolo Giovanni. Prendete dunque l’armatura di Dio, perché possiate resistere nel giorno cattivo e restare saldi dopo aver superato tutte le prove. State saldi, dunque: attorno ai fianchi, la verità; indosso, la corazza della giustizia; i piedi, calzati e pronti a propagare il vangelo della pace. Afferrate sempre lo scudo della fede, con il quale potrete spegnere tutte le frecce infuocate del Maligno; prendete anche l’elmo della salvezza e la spada dello Spirito, che è la parola di Dio. In ogni occasione, pregate con ogni sorta di preghiere e di suppliche nello Spirito, e a questo scopo vegliate con ogni perseveranza e supplica per tutti i santi. E pregate anche per me, affinché, quando apro la bocca, mi sia data la parola, per far conoscere con franchezza il mistero del Vangelo, per il quale sono ambasciatore in catene, e affinché io possa annunciarlo con quel coraggio con il quale devo parlare (Ef 6,13-20). Allénati nella vera fede, perché l’esercizio fisico è utile a poco, mentre la vera fede è utile a tutto, portando con sé la promessa della vita presente e di quella futura. Questa parola è degna di fede e di essere accolta da tutti. Per questo infatti noi ci affatichiamo e combattiamo, perché abbiamo posto la nostra speranza nel Dio vivente, che è il salvatore di tutti gli uomini, ma soprattutto di quelli che credono. E tu prescrivi queste cose e inségnale. Nessuno disprezzi la tua giovane età, ma sii di esempio ai fedeli nel parlare, nel comportamento, nella carità, nella fede, nella purezza. In attesa del mio arrivo, dèdicati alla lettura, all’esortazione e all’insegnamento. Non trascurare il dono che è in te e che ti è stato conferito, mediante una parola profetica, con l’imposizione delle mani da parte dei presbìteri. Abbi cura di queste cose, dèdicati ad esse interamente, perché tutti vedano il tuo progresso. Vigila su te stesso e sul tuo insegnamento e sii perseverante: così facendo, salverai te stesso e quelli che ti ascoltano (1Tm 4,8-16). All’angelo della Chiesa che è a Tiàtira scrivi: “Così parla il Figlio di Dio, Colui che ha gli occhi fiammeggianti come fuoco e i piedi simili a bronzo splendente. Conosco le tue opere, la carità, la fede, il servizio e la costanza e so che le tue ultime opere sono migliori delle prime. Ma ho da rimproverarti che lasci fare a Gezabele, la donna che si dichiara profetessa e seduce i miei servi, insegnando a darsi alla prostituzione e a mangiare carni immolate agli idoli. Io le ho dato tempo per convertirsi, ma lei non vuole convertirsi dalla sua prostituzione. Ebbene, io getterò lei in un letto di dolore e coloro che commettono adulterio con lei in una grande tribolazione, se non si convertiranno dalle opere che ha loro insegnato. Colpirò a morte i suoi figli e tutte le Chiese sapranno che io sono Colui che scruta gli affetti e i pensieri degli uomini, e darò a ciascuno di voi secondo le sue opere. A quegli altri poi di Tiàtira che non seguono questa dottrina e che non hanno conosciuto le profondità di Satana – come le chiamano –, a voi io dico: non vi imporrò un altro peso, ma quello che possedete tenetelo saldo fino a quando verrò. Al vincitore che custodisce sino alla fine le mie opere darò autorità sopra le nazioni: le governerà con scettro di ferro, come vasi di argilla si frantumeranno, con la stessa autorità che ho ricevuto dal Padre mio; e a lui darò la stella del mattino. Chi ha orecchi, ascolti ciò che lo Spirito dice alle Chiese” (Ap 2,18-29). Se non si persevera nella verità di Cristo Gesù, non c’è salvezza, perché la salvezza è nel rimanere sino alla fine nella verità del nostro Salvatore e Redentore. / LEGGIAMO Eb 10,32-39 / Richiamate alla memoria quei primi giorni: dopo aver ricevuto la luce di Cristo, avete dovuto sopportare una lotta grande e penosa, ora esposti pubblicamente a insulti e persecuzioni, ora facendovi solidali con coloro che venivano trattati in questo modo. Infatti avete preso parte alle sofferenze dei carcerati e avete accettato con gioia di essere derubati delle vostre sostanze, sapendo di possedere beni migliori e duraturi. Non abbandonate dunque la vostra franchezza, alla quale è riservata una grande ricompensa. Avete solo bisogno di perseveranza, perché, fatta la volontà di Dio, otteniate ciò che vi è stato promesso. Ancora un poco, infatti, un poco appena, e colui che deve venire, verrà e non tarderà. Il mio giusto per fede vivrà; ma se cede, non porrò in lui il mio amore. Noi però non siamo di quelli che cedono, per la propria rovina, ma uomini di fede per la salvezza della nostra anima. Nel Corpo di Cristo ognuno deve aiutare l’altro a perseverare nella verità del nostro Salvatore e Redentore. Come ci si aiuta gli uni gli altri? Prima di tutto rimanendo noi nella verità del Signore nostro Gesù Cristo. Si rimane non deviando né a destra e né a sinistra, ma percorrendo sempre la vita che la Parola ha tracciato per noi, sempre sotto mozione e conduzione dello Spirito Santo. L’aiuto poi deve venire con la Parola. Ogni discepolo di Gesù, perseverando lui, deve esortare, ammonire. richiamare, invitare alla perseveranza. Ognuno deve essere per l’altro vero sostegno, aiuto, consolazione, sprone, con ogni saggezza, sapienza, intelligenza, consiglio, fortezza che sempre vanno attinti nello Spirito Santo. Come Satana lavora senza alcuna interruzione per sedurre perché non si perseveri, il discepolo di Gesù deve centuplicare le sue energie per aiutare ai suoi fratelli perché rimangano ancorati alla verità che hanno abbracciato e nella quale hanno creduto. Il cristiano è la luce del cristiano. Un cristiano che diviene tenebra sarà tenebra per tutto il Corpo di Cristo, sarà tenebra con l’esempio e con la Parola. Mentre un cristiano che rimane nella luce e in essa cresce, dovrà essere luce per tutto il Corpo di Cristo non solo con l’esempio, ma anche con le parole. In verità cosa sta facendo l’Autore della Lettera agli Ebrei? Sta mettendo ogni sapienza e intelligenza nello Spirito Santo al fine di convincere i suoi Uditori che le ragioni che li hanno spinti a riporre la loro fede in Cristo Gesù non sono divenute vane. Esse non solo rimangono nella purezza della loro verità. Le ragioni sono divenute più luminose. Se prima le ragioni erano valide, oggi sono divenute ancora più solide. Le ragioni della perseveranza vanno sempre ben fondate e l’Agiografo della Lettera proprio questo sta facendo: sta dimostrando come quelle ragioni erano ben fondate e lo sta facendo con argomenti alla mano. L’argomentazione è essenza della nostra fede. L’Apostolo Paolo vede i Corinzi che avevano perso la fede nella risurrezione di Gesù Signore. Ecco le sue argomentazioni e le ragioni per cui si deve perseverare nella verità della risurrezione di Gesù. Vi proclamo poi, fratelli, il Vangelo che vi ho annunciato e che voi avete ricevuto, nel quale restate saldi e dal quale siete salvati, se lo mantenete come ve l’ho annunciato. A meno che non abbiate creduto invano! A voi infatti ho trasmesso, anzitutto, quello che anch’io ho ricevuto, cioè che Cristo morì per i nostri peccati secondo le Scritture e che fu sepolto e che è risorto il terzo giorno secondo le Scritture e che apparve a Cefa e quindi ai Dodici. In seguito apparve a più di cinquecento fratelli in una sola volta: la maggior parte di essi vive ancora, mentre alcuni sono morti. Inoltre apparve a Giacomo, e quindi a tutti gli apostoli. Ultimo fra tutti apparve anche a me come a un aborto. Io infatti sono il più piccolo tra gli apostoli e non sono degno di essere chiamato apostolo perché ho perseguitato la Chiesa di Dio. Per grazia di Dio, però, sono quello che sono, e la sua grazia in me non è stata vana. Anzi, ho faticato più di tutti loro, non io però, ma la grazia di Dio che è con me. Dunque, sia io che loro, così predichiamo e così avete creduto. Ora, se si annuncia che Cristo è risorto dai morti, come possono dire alcuni tra voi che non vi è risurrezione dei morti? Se non vi è risurrezione dei morti, neanche Cristo è risorto! Ma se Cristo non è risorto, vuota allora è la nostra predicazione, vuota anche la vostra fede. Noi, poi, risultiamo falsi testimoni di Dio, perché contro Dio abbiamo testimoniato che egli ha risuscitato il Cristo mentre di fatto non lo ha risuscitato, se è vero che i morti non risorgono. Se infatti i morti non risorgono, neanche Cristo è risorto; ma se Cristo non è risorto, vana è la vostra fede e voi siete ancora nei vostri peccati. Perciò anche quelli che sono morti in Cristo sono perduti. Se noi abbiamo avuto speranza in Cristo soltanto per questa vita, siamo da commiserare più di tutti gli uomini. Ora, invece, Cristo è risorto dai morti, primizia di coloro che sono morti. Perché, se per mezzo di un uomo venne la morte, per mezzo di un uomo verrà anche la risurrezione dei morti. Come infatti in Adamo tutti muoiono, così in Cristo tutti riceveranno la vita. Ognuno però al suo posto: prima Cristo, che è la primizia; poi, alla sua venuta, quelli che sono di Cristo. Poi sarà la fine, quando egli consegnerà il regno a Dio Padre, dopo avere ridotto al nulla ogni Principato e ogni Potenza e Forza. È necessario infatti che egli regni finché non abbia posto tutti i nemici sotto i suoi piedi. L’ultimo nemico a essere annientato sarà la morte, perché ogni cosa ha posto sotto i suoi piedi. Però, quando dice che ogni cosa è stata sottoposta, è chiaro che si deve eccettuare Colui che gli ha sottomesso ogni cosa. E quando tutto gli sarà stato sottomesso, anch’egli, il Figlio, sarà sottomesso a Colui che gli ha sottomesso ogni cosa, perché Dio sia tutto in tutti. E perché noi ci esponiamo continuamente al pericolo? Ogni giorno io vado incontro alla morte, come è vero che voi, fratelli, siete il mio vanto in Cristo Gesù, nostro Signore! Se soltanto per ragioni umane io avessi combattuto a Èfeso contro le belve, a che mi gioverebbe? Se i morti non risorgono, mangiamo e beviamo, perché domani moriremo. Non lasciatevi ingannare: «Le cattive compagnie corrompono i buoni costumi». Tornate in voi stessi, come è giusto, e non peccate! Alcuni infatti dimostrano di non conoscere Dio; ve lo dico a vostra vergogna (1Cor 15,1-34). Oggi si procede invece per affermazioni. Si è privata la fede delle sue argomentazioni, delle sue deduzioni, della razionalità, della sapienza, dell’intelligenza. È segno che ci troviamo dinanzi ad una fede di discepoli morti alla luce. Siamo dinanzi a cristiani separati dallo Spirito Santo. È questa l’abilità della tentazione: trasformare le ragioni della fede in ragioni di non fede. Chi cade in questa sua trappola è perduto. / LETTURA DEL VANGELO / Così è il regno di Dio: come un uomo che getta il seme sul terreno; dorma o vegli, di notte o di giorno, il seme germoglia e cresce. Come, egli stesso non lo sa. Per fare luce sul mistero del regno di Dio, necessariamente dobbiamo conoscere il mistero della Parola del Signore, vera profezia per l’intera umanità. Ecco quanto rivela la Lettera agli Ebrei: “La parola di Dio è viva, efficace e più tagliente di ogni spada a doppio taglio; essa penetra fino al punto di divisione dell’anima e dello spirito, fino alle giunture e alle midolla, e discerne i sentimenti e i pensieri del cuore. Non vi è creatura che possa nascondersi davanti a Dio, ma tutto è nudo e scoperto agli occhi di colui al quale noi dobbiamo rendere conto (Eb 4,12-13). Il mistero della Parola del Signore così è illuminato dal profeta Isaia: Come infatti la pioggia e la neve scendono dal cielo e non vi ritornano senza avere irrigato la terra, senza averla fecondata e fatta germogliare, perché dia il seme a chi semina e il pane a chi mangia, così sarà della mia parola uscita dalla mia bocca: non ritornerà a me senza effetto, senza aver operato ciò che desidero e senza aver compiuto ciò per cui l’ho mandata (Is 55,10-11). Altra verità viene a noi dall’Apostolo Paolo: Siano rese grazie a Dio, il quale sempre ci fa partecipare al suo trionfo in Cristo e diffonde ovunque per mezzo nostro il profumo della sua conoscenza! Noi siamo infatti dinanzi a Dio il profumo di Cristo per quelli che si salvano e per quelli che si perdono; per gli uni odore di morte per la morte e per gli altri odore di vita per la vita. E chi è mai all’altezza di questi compiti? Noi non siamo infatti come quei molti che fanno mercato della parola di Dio, ma con sincerità e come mossi da Dio, sotto il suo sguardo, noi parliamo in Cristo (2Cor 2,14-17). Perciò, avendo questo ministero, secondo la misericordia che ci è stata accordata, non ci perdiamo d’animo. Al contrario, abbiamo rifiutato le dissimulazioni vergognose, senza comportarci con astuzia né falsificando la parola di Dio, ma annunciando apertamente la verità e presentandoci davanti a ogni coscienza umana, al cospetto di Dio. E se il nostro Vangelo rimane velato, lo è in coloro che si perdono: in loro, increduli, il dio di questo mondo ha accecato la mente, perché non vedano lo splendore del glorioso vangelo di Cristo, che è immagine di Dio. Noi infatti non annunciamo noi stessi, ma Cristo Gesù Signore: quanto a noi, siamo i vostri servitori a causa di Gesù. E Dio, che disse: «Rifulga la luce dalle tenebre», rifulse nei nostri cuori, per far risplendere la conoscenza della gloria di Dio sul volto di Cristo. Noi però abbiamo questo tesoro in vasi di creta, affinché appaia che questa straordinaria potenza appartiene a Dio, e non viene da noi. In tutto, infatti, siamo tribolati, ma non schiacciati; siamo sconvolti, ma non disperati; perseguitati, ma non abbandonati; colpiti, ma non uccisi, portando sempre e dovunque nel nostro corpo la morte di Gesù, perché anche la vita di Gesù si manifesti nel nostro corpo. Sempre infatti, noi che siamo vivi, veniamo consegnati alla morte a causa di Gesù, perché anche la vita di Gesù si manifesti nella nostra carne mortale. Cosicché in noi agisce la morte, in voi la vita. Animati tuttavia da quello stesso spirito di fede di cui sta scritto: Ho creduto, perciò ho parlato, anche noi crediamo e perciò parliamo, convinti che colui che ha risuscitato il Signore Gesù, risusciterà anche noi con Gesù e ci porrà accanto a lui insieme con voi. Tutto infatti è per voi, perché la grazia, accresciuta a opera di molti, faccia abbondare l’inno di ringraziamento, per la gloria di Dio. Per questo non ci scoraggiamo, ma, se anche il nostro uomo esteriore si va disfacendo, quello interiore invece si rinnova di giorno in giorno. Infatti il momentaneo, leggero peso della nostra tribolazione ci procura una quantità smisurata ed eterna di gloria: noi non fissiamo lo sguardo sulle cose visibili, ma su quelle invisibili, perché le cose visibili sono di un momento, quelle invisibili invece sono eterne (2Cor 4,1-18). Una ulteriore verità è data a noi dall’Evangelista Marco: Andate in tutto il mondo e proclamate il Vangelo a ogni creatura. Chi crederà e sarà battezzato sarà salvato, ma chi non crederà sarà condannato (Mc 16,15-16). Da quanto è stato rivelato dallo Spirito Santo, cosa è la Parola del Signore? La Parola è la grazia, madre di ogni altra grazia. È la grazia dalla quale ogni altra grazia scaturisce. È la grazia che dovrà essere data ad ogni uomo. Nessuno dovrà essere privato di questa grazia, Se un solo uomo dovesse venire privato di questa grazia, chi lo priva commette un gravissimo peccato di omissione ed è responsabile dinanzi a Dio per l’eternità. Il Padre ha mandato il Figlio sulla nostra terra per portare ad ogni uomo la grazia della sua Parola, nella quale è la grazia della redenzione e della salvezza. Il Figlio ha dato la Parola del Padre ai suoi Apostoli e ha dato loro il mandato di dare la Parola ad ogni uomo, di ogni nazione, razza, popolo, lingua, tribù. «A me è stato dato ogni potere in cielo e sulla terra. Andate dunque e fate discepoli tutti i popoli, battezzandoli nel nome del Padre e del Figlio e dello Spirito Santo, insegnando loro a osservare tutto ciò che vi ho comandato. Ed ecco, io sono con voi tutti i giorni, fino alla fine del mondo» (Mt 28,18-20). «Pace a voi! Come il Padre ha mandato me, anche io mando voi». Detto questo, soffiò e disse loro: «Ricevete lo Spirito Santo. A coloro a cui perdonerete i peccati, saranno perdonati; a coloro a cui non perdonerete, non saranno perdonati» (Gv 20,21-23). Dinanzi ad un comando divino, ogni pensiero dell’uomo deve tacere, ogni filosofia deve rimanere muta, ogni antropologia deve stare in silenzio, ogni ideologia è chiamata a zittirsi. Al comando si deve sempre obbedire fino a quando esso non viene ritirato e poiché il comando viene da Cristo Gesù, solo Cristo Gesù lo può ritirare. Non ci sono persone sulle terra che hanno ricevuto il mandato di abrogare i comandi del loro Signore, Maestro, Dio. Neanche il Padre dei cieli e neanche lo Spirito Santo può abrogare un comando di Cristo Gesù. Tutto è stato dato a me dal Padre mio; nessuno conosce il Figlio se non il Padre, e nessuno conosce il Padre se non il Figlio e colui al quale il Figlio vorrà rivelarlo (Mt 11,27). Il vero nodo da sciogliere allora non è tra l’Apostolo e il mondo, ma tra l’Apostolo e Cristo Signore. L’Apostolo non dipende né dalle antropologie, né dalle filosofie, né dalle ideologie, né dalla volontà del mondo. L’Apostolo ha una sola missione da compiere: obbedire a Colui che lo ha mandato, facendo ciò che gli è stato comandato. La relazione è solo tra l’Apostolo e Cristo Gesù. Se si sposta la relazione, togliendo Cristo e al posto di Cristo mettendo il mondo, avviene il grande tradimento e il grande rinnegamento di Cristo Gesù. / LEGGIAMO IL TESTO DI Mc 4,26-34 / Diceva: «Così è il regno di Dio: come un uomo che getta il seme sul terreno; dorma o vegli, di notte o di giorno, il seme germoglia e cresce. Come, egli stesso non lo sa. Il terreno produce spontaneamente prima lo stelo, poi la spiga, poi il chicco pieno nella spiga; e quando il frutto è maturo, subito egli manda la falce, perché è arrivata la mietitura». Diceva: «A che cosa possiamo paragonare il regno di Dio o con quale parabola possiamo descriverlo? È come un granello di senape che, quando viene seminato sul terreno, è il più piccolo di tutti i semi che sono sul terreno; ma, quando viene seminato, cresce e diventa più grande di tutte le piante dell’orto e fa rami così grandi che gli uccelli del cielo possono fare il nido alla sua ombra». Con molte parabole dello stesso genere annunciava loro la Parola, come potevano intendere. Senza parabole non parlava loro ma, in privato, ai suoi discepoli spiegava ogni cosa. Perché l’Apostolo deve seminare la Parola del Vangelo in ogni cuore? La devi seminare perché nella Parola vi è tutta la potenza dello Spirito Santo. L’Apostolo deve spargere la Parola nei cuori allo stesso modo che l’agricoltore sparge il seme nei campi. Come il seme ha in sé il germe della nuova vita che lo trasformerà in un albero, in un arbusto o in altra pianta, sempre secondo la natura del seme, così va detto della Parola. Nella Parola vi è un germe divino, il germe dello Spirito Santo ed è lo Spirito Santo che la farà germogliare nei cuori. Se la Parola non viene seminata, lo Spirito non potrà farla germogliare. Come la terra potrà fare germogliare solo il seme che viene seminato in essa, così anche lo Spirito Santo. Lui potrà far germogliare solo la Parola che l’Apostolo spargerà nei cuori. Chi è allora l’Apostolo del Signore? È l’Agricoltore dello Spirito Santo. Lui andrà per ogni campo del mondo, seminerà la Parola di Cristo Gesù, secondo le sante regole della semina. Poi sarà lo Spirito Santo a farla germogliare nei cuori. Una volta che la Parola è germogliata, poi ancora dovrà essere l’Agricoltore dello Spirito Santo a prendersi cura della nuova pianta che è nata nel corpo di Cristo Signore. E così l’Apostolo è insieme Agricoltore dello Spirito Santo e Agricoltore del Corpo di Cristo che è la Chiesa, il campo nel quale lui è chiamato a coltivare ogni nuova pianta che lo Spirito Santo gli dona. Mai l’Apostolo del Signore si dovrà dimenticare di chi Lui è l’Agricoltore: dello Spirito Santo e di Cristo Gesù, sempre in obbedienza al comando dello Spirito e di Cristo Gesù. Quando l’Apostolo del Signore si trasforma in agricoltore secondo il pensiero del mondo e le sue strane antropologie e filosofie, ideologie e sentimenti, è allora che la sua missione diviene non solo vana, ma anche peccaminosa. Madre di Dio, Serva del Signore, fa’ che ogni missionario di Cristo Gesù, mai si dimentichi di chi lui è il servo. Aiutaci perché tutti comprendiamo che se ci facciamo servi del mondo e delle sue ideologie di peccato, per noi si chiudono le porte della luce e si aprono quelle delle tenebre. Amen.  
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
