<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Venerdì della I settimana del Tempo Ordinario (anno dispari)
</p>

<p>
<u>ANTIFONA</u> / Vidi il Signore su di un trono altissimo: lo adorava una schiera di angeli e cantavano insieme: "Ecco colui che regna per sempre".
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Ispira la tua paterna bontà, o Signore, i pensieri e i propositi del tuo popolo in preghiera, perché veda ciò che deve fare e abbia la forza di compiere ciò che ha veduto. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Affrettiamoci a entrare in quel riposo</b> / Dalla lettera agli Ebrei (Eb 4,1-5.11) / Fratelli, dovremmo avere il timore che, mentre rimane ancora in vigore la promessa di entrare nel suo riposo, qualcuno di voi ne sia giudicato escluso. Poiché anche noi, come quelli, abbiamo ricevuto il Vangelo: ma a loro la parola udita non giovò affatto, perché non sono rimasti uniti a quelli che avevano ascoltato con fede. Infatti noi, che abbiamo creduto, entriamo in quel riposo, come egli ha detto: «Così ho giurato nella mia ira: non entreranno nel mio riposo!». Questo, benché le sue opere fossero compiute fin dalla fondazione del mondo. Si dice infatti in un passo della Scrittura a proposito del settimo giorno: «E nel settimo giorno Dio si riposò da tutte le sue opere». E ancora in questo passo: «Non entreranno nel mio riposo!». Affrettiamoci dunque a entrare in quel riposo, perché nessuno cada nello stesso tipo di disobbedienza. / Parola di Dio.
</p>

<p>
<u>PSALMUS</u> / (Sal 77) <b>Proclameremo le tue opere, Signore</b> / Ciò che abbiamo udito e conosciuto e i nostri padri ci hanno raccontato non lo terremo nascosto ai nostri figli, raccontando alla generazione futura le azioni gloriose e potenti del Signore. / Essi poi si alzeranno a raccontarlo ai loro figli, perché ripongano in Dio la loro fiducia e non dimentichino le opere di Dio, ma custodiscano i suoi comandi. / Non siano come i loro padri, generazione ribelle e ostinata, generazione dal cuore incostante e dallo spirito infedele a Dio.
</p>

<p>
<u>ACCLAMATIO</u> / Alleluia, Alleluia / Un grande profeta è sorto tra noi, e Dio ha visitato il suo popolo. (Lc 7,16) / Alleluia.
</p>

<p>
<u>VANGELO</u> / <b>Il Figlio dell'uomo ha il potere di perdonare i peccati sulla terra</b> / Dal Vangelo secondo  Marco (Mc 2,1-12) / Gesù entrò di nuovo a Cafàrnao, dopo alcuni giorni. Si seppe che era in casa e si radunarono tante persone che non vi era più posto neanche davanti alla porta; ed egli annunciava loro la Parola. Si recarono da lui portando un paralitico, sorretto da quattro persone. Non potendo però portarglielo innanzi, a causa della folla, scoperchiarono il tetto nel punto dove egli si trovava e, fatta un'apertura, calarono la barella su cui era adagiato il paralitico. Gesù, vedendo la loro fede, disse al paralitico: «Figlio, ti sono perdonati i peccati». Erano seduti là alcuni scribi e pensavano in cuor loro: «Perché costui parla così? Bestemmia! Chi può perdonare i peccati, se non Dio solo?». E subito Gesù, conoscendo nel suo spirito che così pensavano tra sé, disse loro: «Perché pensate queste cose nel vostro cuore? Che cosa è più facile: dire al paralitico "Ti sono perdonati i peccati", oppure dire "Àlzati, prendi la tua barella e cammina"? Ora, perché sappiate che il Figlio dell'uomo ha il potere di perdonare i peccati sulla terra, dico a te - disse al paralitico –: àlzati, prendi la tua barella e va' a casa tua». Quello si alzò e subito prese la sua barella, sotto gli occhi di tutti se ne andò, e tutti si meravigliarono e lodavano Dio, dicendo: «Non abbiamo mai visto nulla di simile!». / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Il Signore è fonte di vita e di gioia per i peccatori che si pentono. Per questo, rivolgiamo a lui le nostre preghiere, che esprimono l'ansia di riconciliazione della Chiesa e del mondo. Preghiamo insieme dicendo: <b>Rendici capaci di riconciliazione, Signore.</b> / Perchè la Chiesa, che proclama la lieta novella della riconciliazione, sappia evitare con umiltà gli atteggiamenti e le parole che possono disturbare i germi di fede dell'uomo. Preghiamo: / Perchè i governanti dei popoli si convincano che non c'è vera civiltà senza il riferimento a Dio. Preghiamo: / Perchè coloro che si pentono e si dissociano dalla violenza e dalla criminalità, sperimentino nel perdono cristiano la possibilità di una vita nuova. Preghiamo: / Perchè l'esercizio del perdono, in famiglia o nella società, riveli il fascino e la potenza dell'amore di Dio che tutto scusa e tutto comprende. Preghiamo: / Perchè la conversione del cuore, sollecitata da questa eucaristia e dalla penitenza quaresimale, trasformi le nostre parole e le nostre opere. Preghiamo: / Per le persone e le famiglie che non sanno come giungere alla riconciliazione. / Per le persone che abbiamo escluso per sempre dalla nostra vita. / O Dio, non c'è cosa che ti stia a cuore più della vita, della dignità e della reputazione dell'uomo, tanto che perdoni volentieri al malvagio che si pente e lo fai rivivere; concedi a tutti noi la grazia di amarci e di rimanere uniti a te nell'osservanza della tua Parola. Per Cristo nostro Signore. Amen.
</p>

<p>
<u>OFFERTORIO</u> / Ti sia gradita, o Signore, l’offerta del tuo popolo: santifichi la nostra vita e ottenga ciò che con fiducia ti chiediamo. Per Cristo nostro Signore.
</p>

<p>
<u>COMMUNIO</u> / È in te, Signore, la sorgente della vita, alla tua luce vediamo la luce. (Sal 35,10) ♦ “Io sono venuto perché abbiano la vita, e l’abbiano in abbondanza”, dice il Signore. (Gv 10,10)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Dio onnipotente, che ci nutri con i tuoi sacramenti, donaci di servirti degnamente con una vita santa. Per Cristo nostro Signore.
</p>

<h3>LECTIO</h3>

<h5>EVANGELIZO</h5>

<p>
Sant'Ilario di Poitiers (ca 315-367) vescovo, dottore della Chiesa / Commento al Vangelo di Matteo, 8,5 (SC 254, p. 254) / "Alzati, prendi il tuo lettuccio e và a casa tua" / [Nel Vangelo di Matteo, Gesù ha appena guarito due stranieri in territorio pagano.] In questo paralitico è la totalità dei pagani che è presentata a Cristo per essere guarita. Ma devono essere studiati i termini stessi della guarigione: quello che Gesù dice al paralitico non è: "Sii guarito", né: "Alzati e cammina", ma: "Coraggio, figliolo, ti sono rimessi i tuoi peccati" (Mt 9,2). In un solo uomo, Adamo, i peccati erano stati trasmessi a tutte le nazioni. Ecco perché colui che è chiamato figlio è presentato per essere guarito..., perché è la prima opera di Dio...; ora egli riceve la misericordia che viene dal perdono della prima disobbedienza. Non vediamo infatti che questo paralitico abbia commesso peccati; e altrove il Signore ha detto che la cecità dalla nascita non era stata contratta in seguito ad un peccato personale o ereditario (Gv 9,3) /  Nessuno può rimettere i peccati se non Dio solo, quindi chi li ha rimessi è Dio... E affinché si possa capire che aveva preso la nostra carne per rimettere i peccati alle anime e procurare la resurrezione ai corpi, dice: "Perché sappiate che il Figlio dell'uomo ha il potere in terra di rimettere i peccati: alzati, disse allora il paralitico, prendi il tuo letto e và a casa tua". Sarebbe stato sufficiente dire: "Alzati", ma ... aggiunge: "prendi il tuo letto e và a casa tua". Prima ha accordato la remissione dei peccati, poi ha mostrato il potere della resurrezione, poi ha insegnato, facendo prendere il letto, che la debolezza e il dolore non colpiranno più il corpo. Infine, rimandando l'uomo guarito a casa sua, ha indicato che i credenti devono ritrovare la strada che conduce al paradiso, la strada che Adamo, padre di tutti gli uomini, aveva abbandonato dopo esser stato rovinato dalle conseguenze del peccato.
</p>

<p>
<u>EVANGELIZO-21</u> / Catechismo della Chiesa cattolica §1420-1421, 1468-1469 “Alzati” / Attraverso i sacramenti dell'iniziazione cristiana [battesimo, confermazione, eucaristia], l'uomo riceve la vita nuova di Cristo. Ora, questa vita, noi la portiamo “in vasi di creta” (2Cor 4,7). Adesso è ancora “nascosta con Cristo in Dio” (Col 3,3). Noi siamo ancora nella “nostra abitazione sulla terra” (2Cor 5,1), sottomessa alla sofferenza, alla malattia e alla morte. Questa vita nuova di figlio di Dio può essere indebolita e persino perduta a causa del peccato. Il Signore Gesù Cristo, medico delle nostre anime e dei nostri corpi, colui che ha rimesso i peccati al paralitico e gli ha reso la salute del corpo, ha voluto che la sua Chiesa continui, nella forza dello Spirito Santo, la sua opera di guarigione e di salvezza (...). E' lo scopo dei due sacramenti di guarigione: del sacramento della Penitenza e dell'Unzione degli infermi. (...) “Tutto il valore della penitenza consiste nel restituirci alla grazia di Dio stringendoci a lui in intima e grande amicizia”. Il fine e l'effetto di questo sacramento sono dunque la riconciliazione con Dio. In coloro che ricevono il sacramento della Penitenza con cuore contrito e in una disposizione religiosa, ne conseguono “la pace e la serenità della coscienza insieme a una vivissima consolazione dello spirito”. Infatti, il sacramento della riconciliazione con Dio opera una autentica “risurrezione spirituale”, restituisce la dignità e i beni della vita dei figli di Dio, di cui il più prezioso è l'amicizia di Dio (Lc 15,32). Questo sacramento ci riconcilia con la Chiesa. Il peccato incrina o infrange la comunione fraterna. Il sacramento della Penitenza la ripara o la restaura. In questo senso, non guarisce soltanto colui che viene ristabilito nella comunione ecclesiale, ma ha pure un effetto vivificante sulla vita della Chiesa che ha sofferto a causa del peccato di uno dei suoi membri (1Cor 12,26). Ristabilito o rinsaldato nella comunione dei santi, il peccatore viene fortificato dallo scambio dei beni spirituali tra tutte le membra vive del Corpo di Cristo (...). Il penitente perdonato si riconcilia con se stesso nel fondo più intimo del proprio essere, in cui ricupera la propria verità interiore; si riconcilia con i fratelli, da lui in qualche modo offesi e lesi; si riconcilia con la Chiesa, si riconcilia con tutto il creato.
</p>

<h5>DIBRUNO</h5>

<p>
Perché costui parla così? Bestemmia! / (Eb 4,1-5.11; Sal 77; Mc 2,1-12) / Gli scribi sono presenti nella vita di Gesù non per ascoltarlo, convincersi della bontà di ogni sua parola, convertirsi per entrare nel regno rivelato e manifestato presente attraverso le sue opere. Essi hanno un solo intento: trovare anche una sola parola non conforme al loro pensiero così da poterlo accusare di peccato contro la Legge e poterlo uccidere in modo legale, senza suscitare sospetti, nel popolo, di illegalità. Bastava un’accusa di bestemmia e la sentenza di morte veniva subito emessa. Per condannare una persona bastavano solo due persone concordi nella falsa testimonianza. Due falsi testimoni condannarono Nabot e la casta Susanna. La Storia Sacra è anche questa. / Gezabele scrisse lettere con il nome di Acab, le sigillò con il suo sigillo, quindi le spedì agli anziani e ai notabili della città, che abitavano vicino a Nabot. Nelle lettere scrisse: «Bandite un digiuno e fate sedere Nabot alla testa del popolo. Di fronte a lui fate sedere due uomini perversi, i quali l’accusino: “Hai maledetto Dio e il re!”. Quindi conducetelo fuori e lapidatelo ed egli muoia». Gli uomini della città di Nabot, gli anziani e i notabili che abitavano nella sua città, fecero come aveva ordinato loro Gezabele, ossia come era scritto nelle lettere che aveva loro spedito. Bandirono un digiuno e fecero sedere Nabot alla testa del popolo. Giunsero i due uomini perversi, che si sedettero di fronte a lui. Costoro accusarono Nabot davanti al popolo affermando: «Nabot ha maledetto Dio e il re». Lo condussero fuori della città e lo lapidarono ed egli morì. Quindi mandarono a dire a Gezabele: «Nabot è stato lapidato ed è morto». Appena Gezabele sentì che Nabot era stato lapidato ed era morto, disse ad Acab: «Su, prendi possesso della vigna di Nabot di Izreèl, il quale ha rifiutato di dartela in cambio di denaro, perché Nabot non vive più, è morto». Quando sentì che Nabot era morto, Acab si alzò per scendere nella vigna di Nabot di Izreèl a prenderne possesso (1Re 21,8-16). / I due anziani si alzarono in mezzo al popolo e posero le mani sulla sua testa. Ella piangendo alzò gli occhi al cielo, con il cuore pieno di fiducia nel Signore. Gli anziani dissero: «Mentre noi stavamo passeggiando soli nel giardino, è venuta con due ancelle, ha chiuso le porte del giardino e poi ha licenziato le ancelle. Quindi è entrato da lei un giovane, che era nascosto, e si è unito a lei. Noi, che eravamo in un angolo del giardino, vedendo quella iniquità ci siamo precipitati su di loro. Li abbiamo sorpresi insieme, ma non abbiamo potuto prendere il giovane perché, più forte di noi, ha aperto la porta ed è fuggito. Abbiamo preso lei e le abbiamo domandato chi era quel giovane, ma lei non ce l’ha voluto dire. Di questo noi siamo testimoni». La moltitudine prestò loro fede, poiché erano anziani e giudici del popolo, e la condannò a morte. Allora Susanna ad alta voce esclamò: «Dio eterno, che conosci i segreti, che conosci le cose prima che accadano, tu lo sai che hanno deposto il falso contro di me! Io muoio innocente di quanto essi iniquamente hanno tramato contro di me». E il Signore ascoltò la sua voce (Dn 13,34-44). / Gesù sa che deve all’istante difendersi da questa pesantissima accusa. Se non lo fa, le pietre sono già pronte per la sua lapidazione. Lui si difende mostrando a tutti che la sua Parola è Parola onnipotente. Può sanare il corpo, perché può sanare l’anima e può sanare l’anima perché può sanare il corpo. La sua è vera Parola di Dio. / Entrò di nuovo a Cafàrnao, dopo alcuni giorni. Si seppe che era in casa e si radunarono tante persone che non vi era più posto neanche davanti alla porta; ed egli annunciava loro la Parola. Si recarono da lui portando un paralitico, sorretto da quattro persone. Non potendo però portarglielo innanzi, a causa della folla, scoperchiarono il tetto nel punto dove egli si trovava e, fatta un’apertura, calarono la barella su cui era adagiato il paralitico. Gesù, vedendo la loro fede, disse al paralitico: «Figlio, ti sono perdonati i peccati». Erano seduti là alcuni scribi e pensavano in cuor loro: «Perché costui parla così? Bestemmia! Chi può perdonare i peccati, se non Dio solo?». E subito Gesù, conoscendo nel suo spirito che così pensavano tra sé, disse loro: «Perché pensate queste cose nel vostro cuore? Che cosa è più facile: dire al paralitico “Ti sono perdonati i peccati”, oppure dire “Àlzati, prendi la tua barella e cammina”? Ora, perché sappiate che il Figlio dell’uomo ha il potere di perdonare i peccati sulla terra, dico a te – disse al paralitico –: àlzati, prendi la tua barella e va’ a casa tua». Quello si alzò e subito presa la sua barella, sotto gli occhi di tutti se ne andò, e tutti si meravigliarono e lodavano Dio, dicendo: «Non abbiamo mai visto nulla di simile!». / Madre di Dio, Angeli, Santi, fate che mai accusiamo di menzogna il Vangelo di Gesù. 
</p>

<p>
<u>DIBRUNO-21</u> / Figlio, ti sono perdonati i peccati<br>
VENERDÌ 15 GENNAIO (Mc 2,1-12)<br>
Un uomo viene calato dal tetto nella casa dove si trovava Gesù per essere guarito dalla sua paralisi. Gesù non si cura affatto di quel corpo paralizzato, ma dell’anima dell’uomo e gli dice: “Figlio, ti sono perdonati i peccati”. Alcuni scribi presenti si scandalizzano e pensano in cuor loro: “Perché costui parla così? Bestemmia! Chi può perdonare i peccati, se non dio solo?”. Pensano nei loro cuori. Nulla dicono con la bocca. Gesù dona un segno della sua scienza che conosce non solo ciò che appare e ciò che gli uomini dicono, ma anche ciò che essi pensano. Mostrando questa sua scienza, Gesù si rivela come vero uomo di Dio, suo vero profeta. Sempre il Signore manifesta ai suoi profeti ciò che Lui sta per fare, ogni sua decisione: “Ascoltate questa parola, che il Signore ha detto riguardo a voi, figli d’Israele, e riguardo a tutta la stirpe che ho fatto salire dall’Egitto: «Soltanto voi ho conosciuto tra tutte le stirpi della terra; perciò io vi farò scontare tutte le vostre colpe. Camminano forse due uomini insieme, senza essersi messi d’accordo? Ruggisce forse il leone nella foresta, se non ha qualche preda? Il leoncello manda un grido dalla sua tana, se non ha preso nulla? Si precipita forse un uccello a terra in una trappola, senza che vi sia un’esca? Scatta forse la trappola dal suolo, se non ha preso qualche cosa? Risuona forse il corno nella città, senza che il popolo si metta in allarme? Avviene forse nella città una sventura, che non sia causata dal Signore? In verità, il Signore non fa cosa alcuna senza aver rivelato il suo piano ai suoi servitori, i profeti. Ruggisce il leone: chi non tremerà? Il Signore Dio ha parlato: chi non profeterà?” (Am 3,1-8). Poiché vero profeta, Gesù può perdonare i peccati. Natan, profeta del Dio vivente, ha annunciato a Davide il perdono del suo peccato. “Il tuo peccato è perdonato”. La Rivelazione è anche questa verità. <br>
Gesù entrò di nuovo a Cafàrnao, dopo alcuni giorni. Si seppe che era in casa e si radunarono tante persone che non vi era più posto neanche davanti alla porta; ed egli annunciava loro la Parola. Si recarono da lui portando un paralitico, sorretto da quattro persone. Non potendo però portarglielo innanzi, a causa della folla, scoperchiarono il tetto nel punto dove egli si trovava e, fatta un’apertura, calarono la barella su cui era adagiato il paralitico. Gesù, vedendo la loro fede, disse al paralitico: «Figlio, ti sono perdonati i peccati». Erano seduti là alcuni scribi e pensavano in cuor loro: «Perché costui parla così? Bestemmia! Chi può perdonare i peccati, se non Dio solo?». E subito Gesù, conoscendo nel suo spirito che così pensavano tra sé, disse loro: «Perché pensate queste cose nel vostro cuore? Che cosa è più facile: dire al paralitico “Ti sono perdonati i peccati”, oppure dire “Àlzati, prendi la tua barella e cammina”? Ora, perché sappiate che il Figlio dell’uomo ha il potere di perdonare i peccati sulla terra, dico a te – disse al paralitico –: àlzati, prendi la tua barella e va’ a casa tua». Quello si alzò e subito prese la sua barella, sotto gli occhi di tutti se ne andò, e tutti si meravigliarono e lodavano Dio, dicendo: «Non abbiamo mai visto nulla di simile!».<br>
Gesù conosce mente e cuore degli scribi. Sa che essi non sono capaci di sostenere una disputa teologica fondata sulla verità della Scrittura, della quale possiedono solo un involucro vuoto, senza alcuna luce. Con loro deve ragionare con segni, con miracoli, con fatti. È vero. Neanche il miracolo li convertirà alla sua verità, ma il segno attrarrà i presenti dalla sua parte. Non sarà lui più solo. Vi sarà il popolo con lui. Così in modo pubblico e palese non gli potranno tendere nessuna insidia di morte. Dovranno agire nel segreto e nel nascondimento. Poiché Gesù è vero profeta, anzi Lui è il Figlio dell’uomo, come può dire: “I tuoi peccati sono perdonati”, così potrà anche dire: “Àlzati, prendi la tua barella e va’ a casa tua”. Il perdono era avvenuto invisibilmente. Gli scribi nulla hanno visto. La guarigione avviene visibilmente. Essi tutto vedono e non possono più parlare. Quanto Gesù opera in questo giorno, sempre i suoi discepoli dovranno compierlo. Essi dovranno operare invisibilmente e anche visibilmente. La salvezza è visibile e invisibile. Sarà sempre attraverso il visibile che si vedrà l’invisibile. L’invisibile dovrà essere però sempre nella più pura verità del Vangelo e così anche il visibile. Un visibile non evangelico mai sarà via perché si veda l’invisibile evangelico.<br>
Madre della Redenzione, Angeli, Santi, fate che il Vangelo sia la nostra sola verità. 
</p>

<p>
<u>SILVESTRINI-21</u> / Figliolo, ti sono rimessi i tuoi peccati.<br>
Nell'Ordine benedettino si ricordano oggi i discepoli di San Benedetto: Mauro e Placido, ne parliamo sulla pagina dei santi. Per la festa la messa è propria, con anche le letture proprie. Noi però, per comodità dei nostri lettori, inseriamo il commento alle messa del giorno. Fa parte della missione della Chiesa e di ogni cristiano farsi portatore delle proprie e altrui infermità. Tale dovere deriva dalla esperienza che felicemente ci è toccata, quando Cristo, il figlio di Dio, si è caricato, Lui per primo, dei nostri peccati, pagando il nostro debito a prezzo della vita. Se ci muoviamo a cuore aperto, c'è sempre sulla nostra strada qualcuno malconcio che implora il nostro aiuto. Noi stessi potremmo aver bisogno di un buon samaritano che si prenda cura delle nostre ferite o ci conduca dove e da chi poter recuperare la salute. Questo dovere e questa missione, sembrerebbe, sia in crisi ai nostri giorni. Capita troppo spesso di fare del male agli altri e poi abbandonarli stremati a se stessi. La carità, quando è vera e disinteressata, costa sacrificio: i quattro del vangelo di oggi debbono superare non poche difficoltà per calare dal tetto il povero paralitico. La loro fiduciosa ed ardita impresa viene però abbondantemente premiata: «Gesù, vista la loro fede, disse al paralitico: «Figliolo, ti sono rimessi i tuoi peccati». È quindi la fede dei portatori che ottiene prima il perdono dei peccati e poi la guarigione al paralitico dal suo male fisico. Gesù ribadisce così alcune importanti verità: la paràlisi dello spirito è più grave di quella che immobilizza il corpo. Egli è il figlio di Dio e ha il potere non solo di guarire, ma anche di rimettere i peccati, checche ne dicano gli scribi. La finale dell'episodio risuona come un inno di lode e di ringraziamento: «tutti si meravigliarono e lodavano Dio dicendo: «Non abbiamo mai visto nulla di simile!». Sappiamo anche noi meravigliarci della grazia ricevuta?
</p>

<h5>LOYOLA</h5>

<p>
Mi immedesimo in uno dei quattro amici del paralitico. Gesù è così vicino. Potrà guarire il nostro amico paralitico come ha già fatto con tanti altri? La folla non ci spaventa anche se ci ostacola. Possiamo farcela a portare il nostro amico davanti a lui. L’amico paralitico resiste, spaventatissimo, all’idea di comparire come un effetto speciale in mezzo alla stanza in cui si trova Gesù. Non lo vede molto fattibile. Forse sarà più facile bypassare la folla che circonda la casa, portarlo su per quella scaletta stretta, fare un’apertura e calarlo giù, sulla sua barella, senza farlo sfracellare in braccio a Gesù, rispetto a convincerlo che è una cosa sensata. Alla fine l’amico paralitico sembra cedere, anche se è un po’ una follia. Siamo quattro contro uno e lui sa che gli vogliamo bene. Tanto. Alla fine lascia fare e chiude gli occhi. Come un bambino. Trepidazione mentre lo caliamo. Trepidazione quando finalmente arriva sano e salvo, davanti a un Gesù piuttosto meravigliato. Mi immedesimo in uno degli scribi seduti ai piedi di Gesù. Passi che se uno è pentito e chiede perdono, Dio (e Dio solo!) è capace di rimettere i peccati, ma questo figliolo paralitico non ha riconosciuto e non ha chiesto proprio niente! In più i suoi quattro amici hanno scoperchiato una casa rispettabile. Questo Gesù può davvero rimettere i peccati a un paralitico basandosi sulla fede e sull’affetto di quattro vandali un po’ acrobati? Dio rimette i peccati sulla base dell’amicizia? Mi immedesimo in uno della folla. Colui che era entrato nella stanza dal tetto, calato come un morto, sta uscendo dalla porta sulle sue gambe. Adesso porta a casa sua la barella su cui prima era portato… Adesso nella stanza si vede il cielo! Qual è la persona o la situazione che oggi desidero portare a Gesù? Sono solo o c’è qualcuno con me? In che occasione mi sono riscoperto a contemplare Gesù dall’alto di un tetto sfondato per amore e mi sono lasciato stupire dalle sue parole? Nella mia vita c’è qualcosa che l’amicizia o il perdono potrebbero ancora scoperchiare? (Matteo Suffritti SJ)
</p>

<p>
<u>LOYOLA-21</u> / Quello di oggi sembrerebbe un Gesù che provoca. Quel che è certo – lo sappiamo anche da quanto raccontato in precedenza – è che Gesù vuole liberare dal male, di qualunque tipo. E ormai la sua fama si sparge, le persone vogliono ascoltarlo, vogliono vederlo, si accalcano, perché sentono che qui finalmente c’è qualcuno che prende seriamente in considerazione la loro vita. Ma poi capita l’occasione, come in questo caso, in cui è Gesù stesso che vuol far uscire allo scoperto cosa c’è nei cuori delle persone che lo incontrano. E allora provoca. Perché sa benissimo che i suoi uditori, quelli “eruditi”, capiscono al volo cosa c’è in ballo all’affermazione di Gesù sul perdono dei peccati: la potenza di Dio che si esplicita nei suoi gesti, nelle guarigioni, nell’apertura dei cuori e delle speranze di vita. E non servono parole per coloro che vedono in lui chi ha autorità, chi può dare speranza. Né gli accompagnatori, né il paralitico dicono nulla, si affidano allo sguardo di Gesù che sa riconoscere la loro fede. Altri parlano, e obiettano, perché – comprensibilmente – quest’uomo fa saltare gli schemi della religiosità corrente: un uomo non può essere Dio! Invece questa verità incredibile, indicibile, talvolta inaccettabile, è proprio quella che Gesù è venuto a proclamare. / Su che punto mi provoca oggi il Signore? Quale male, quale malattia potrebbe scoprire in me, in questo momento? In quale occasione ho scoperto di non aver bisogno di parole per amare e dare sollievo e speranza? (Lino Dan SJ)
</p>

<p>
<u>LettureBose</u> / Nel mondo ma non del mondo / I cristiani non si distinguono dagli altri uomini né per territorio, né per lingua, né per abiti. Non abitano neppure città proprie, né usano un linguaggio particolare, né conducono un genere speciale di vita. La loro dottrina non è frutto di considerazioni e di indagini di uomini affaccendati in cose che non li riguardano, né professano, come alcuni, una qualche teoria umana. Abitando città greche o barbare, come a ciascuno è toccato in sorte, e seguendo le abitudini locali quanto agli abiti, al cibo e al modo di vivere, mostrano la meraviglia e il paradosso, da tutti riconosciuto, del loro comportamento. Abitano una loro patria, ma come stranieri; a tutto partecipano come cittadini e a tutto sottostanno come stranieri. Ogni terra straniera è patria per loro, ogni patria è terra straniera. Si sposano come tutti e generano figli, ma non espongono i loro nati. Mettono in comune la mensa, ma non il letto. Si trovano nella carne, ma non vivono secondo la carne. Trascorrono la loro vita sulla terra, ma sono cittadini del cielo. Obbediscono alle leggi stabilite ma con il loro modo di vivere superano le leggi. Amano tutti e da tutti sono perseguitati. Non sono conosciuti, eppure sono giudicati; vengono messi a morte e ne ricevono vita. Sono poveri, e arricchiscono molti; mancano di tutto, eppure abbondano in tutto. Sono disprezzati, eppure nel disprezzo trovano gloria; vengono calunniati eppure riconosciuti innocenti. Insultati, benedicono; offesi, rispondono con rispetto. Fanno il bene e sono puniti come malfattori; castigati, si rallegrano come se ricevessero la vita. Dai giudei sono combattuti come gente straniera, dai greci perseguitati, e quelli che li odiano non sanno spiegare il motivo della loro avversione. Insomma, per dirla in breve, i cristiani sono nel mondo ciò che l'anima è nel corpo. Come l'anima è disseminata in tutte le membra del corpo, così i cristiani sono disseminati in tutte le città del mondo. L'anima abita nel corpo, ma non deriva dal corpo: i cristiani abitano nel mondo, ma non provengono dal mondo. (A Diogneto 5,1-6,3) 
</p>

<p>
<u>FEGF1</u> / La Vita in Cristo, «Un paralitico portato da quattro persone»   San Nicola Cabasilas nel quattordicesimo secolo / In ogni momento invochiamo Cristo, il principio di ogni nostro pensiero. Per invocarlo, non c’è bisogno di alcuna preparazione alla preghiera, o di alcun luogo particolare, o di grida. Infatti, in nessun luogo egli è assente. È impossibile che lui non sia in noi, perché è più vicino a colore che lo cercano nel loro stesso cuore. Pertanto dobbiamo credere che egli ci esaudirà al di là delle nostre richieste, e non dubitare di questo malgrado in nostri difetti. Piuttosto abbiamo fiducia, perché egli è buono con gli ingrati e con i peccatori che lo invocano. Lungi dal disprezzare le preghiere dei suoi servi ribelli, egli è disceso sulla terra e, per primo, ha chiamato coloro che non lo avevano ancora chiamato, anzi, che non avevano mai pensato a lui: «Sono venuto, dice, a chiamare i peccatori» (Mt 9,13). Se egli ha cercato coloro che non lo desideravano, quanto più farà per coloro che lo pregano. Se egli ha amato coloro che lo odiavano, come potrebbe respingere coloro che lo amano? «Se infatti, quand’eravamo nemici, siamo stati riconciliati con Dio per mezzo della morte del Figlio suo, molto più ora che siamo riconciliati, saremo salvati mediante la sua vita»
</p>

<p>
<u>FEGF2</u> / Esposizione sul salmo 36, no. 3, § 3 «Si recarono da lui con un paralitico» Sant’Agostino nel quinto secolo / Possiamo, fratelli, sollevare costui che ha perduto in tutte le membra interiori la facoltà di compiere opere buone, quasi fosse un paralitico, e aprire il tetto di questa Scrittura, e presentarlo al Signore? Io intravedo un certo paralitico nell’anima. E vedo questo tetto (della Scrittura), e sotto il tetto riconosco Cristo nascosto. Farò, per quanto posso, ciò che si loda in coloro che, aperto il tetto, presentarono a Cristo il paralitico, affinché Egli dicesse: «Confida, figlio, ti sono rimessi i tuoi peccati». Perché così salvò l’uomo interiore dalla paralisi, rimettendo i peccati, e rinsaldando la fede. Ma vi erano là uomini che non avevano occhi capaci di vedere che il paralitico interiore era già guarito, e credettero che il Medico che lo curava bestemmiasse. «Chi è questi – dicono – che rimette i peccati? Costui bestemmia. Chi può rimettere i peccati se non il solo Dio?» E poiché egli era Dio, intendeva ciò che essi pensavano. Pensavano queste cose di Dio, ma non vedevano il Dio presente. Compì allora quel medico qualcosa anche nel corpo del paralitico, in modo da risanare l’interiore paralisi di coloro che tali cose avevano detto. Compì cose che esse potessero vedere, e dette loro modo di credere. Orsù, chiunque tu sia, tanto infermo e debole di cuore da attenerti agli esempi umani e voler perciò rinunziare alle opere buone, ed essere come colpito da una interiore paralisi, fatti forza per vedere se possiamo, aperto questo tetto, presentarti al Signore.
</p>

<p>
<u>HomilyVoice-21</u> / PRIMA LETTURA<br>
La nostra salvezza è dalla fede. La fede è nella Parola che il Signore fa giungere al nostro orecchio.<br>
Oggi si dice che la fede è un dono. È purissima verità. Quando però si dice che la fede è un dono, sempre si deve aggiungere che il dono non è fatto direttamente da Dio, perché Dio non parla in modo udibile ad ogni uomo.<br>
Chi deve parlare ad ogni uomo, a tutti i popoli, a tutte le nazioni, ad ogni tribù e lingua è l’Apostolo del Signore.<br>
Ecco come l’Apostolo Paolo annuncia con solennità questa purissima verità della fede.<br>
Con il cuore infatti si crede per ottenere la giustizia, e con la bocca si fa la professione di fede per avere la salvezza. <br>
Dice infatti la Scrittura: Chiunque crede in lui non sarà deluso. Poiché non c’è distinzione fra Giudeo e Greco, dato che lui stesso è il Signore di tutti, ricco verso tutti quelli che lo invocano. <br>
Infatti: Chiunque invocherà il nome del Signore sarà salvato.<br>
Ora, come invocheranno colui nel quale non hanno creduto? Come crederanno in colui del quale non hanno sentito parlare? Come ne sentiranno parlare senza qualcuno che lo annunci? <br>
E come lo annunceranno, se non sono stati inviati? Come sta scritto: Quanto sono belli i piedi di coloro che recano un lieto annuncio di bene!<br>
Ma non tutti hanno obbedito al Vangelo. Lo dice Isaia: Signore, chi ha creduto dopo averci ascoltato? <br>
Dunque, la fede viene dall’ascolto e l’ascolto riguarda la parola di Cristo (Rm 10,10-17).<br>
Se l’Apostolo e, in comunione gerarchica con Lui, ogni altro discepolo di Gesù, non dona la Parola, mai potrà nascere nel cuore la vera fede.<br>
La fede è data al mondo dal corpo di Cristo Gesù. Se il corpo di Cristo Gesù non dona la Parola, la fede non è data. La salvezza non si compie. <br>
Non solo si deve dare la Parola, si deve insegnare come essa va osservata, vissuta. Si deve anche mostrare come ad essa si obbedisce. <br>
Ancora una volta viene in nostro soccorso l’Apostolo Paolo. Non basta aver ascoltato una Parola del Signore, bisogna che sempre si ascolti la Parola. Alla Parola sempre si deve restare fedeli. Senza fedeltà alla Parola non c’è salvezza. <br>
Questa verità così è manifestata dall’Apostolo nella Prima Lettera ai Corinzi: <br>
Non voglio infatti che ignoriate, fratelli, che i nostri padri furono tutti sotto la nube, tutti attraversarono il mare, tutti furono battezzati in rapporto a Mosè nella nube e nel mare, tutti mangiarono lo stesso cibo spirituale, <br>
tutti bevvero la stessa bevanda spirituale: bevevano infatti da una roccia spirituale che li accompagnava, e quella roccia era il Cristo. Ma la maggior parte di loro non fu gradita a Dio e perciò furono sterminati nel deserto.<br>
Ciò avvenne come esempio per noi, perché non desiderassimo cose cattive, come essi le desiderarono. Non diventate idolatri come alcuni di loro, secondo quanto sta scritto: Il popolo sedette a mangiare e a bere e poi si alzò per divertirsi. <br>
Non abbandoniamoci all’impurità, come si abbandonarono alcuni di loro e in un solo giorno ne caddero ventitremila. Non mettiamo alla prova il Signore, come lo misero alla prova alcuni di loro, e caddero vittime dei serpenti. <br>
Non mormorate, come mormorarono alcuni di loro, e caddero vittime dello sterminatore. Tutte queste cose però accaddero a loro come esempio, e sono state scritte per nostro ammonimento, di noi per i quali è arrivata la fine dei tempi. <br>
Quindi, chi crede di stare in piedi, guardi di non cadere. Nessuna tentazione, superiore alle forze umane, vi ha sorpresi; Dio infatti è degno di fede e non permetterà che siate tentati oltre le vostre forze ma, insieme con la tentazione, vi darà anche il modo di uscirne per poterla sostenere (1Cor 10,1-13).<br>
La Lettera agli Ebrei pone ogni credente in Cristo Gesù dinanzi alla stessa verità.<br>
Chi è giudicato degno della salvezza eterna? Chi cammina da fede in fede, da verità in verità, da ascolto in ascolto della Parola con fedeltà, senza mai venire meno.<br>
Dio si disgustò di quella generazione perché non ascoltarono la sua Parola. Non ebbero fede in essa. Non perseverarono nel cammino tracciato loro dalla Parola.
</p>

<p>
LEGGIAMO Eb 4,1-5.11<br>
Dovremmo dunque avere il timore che, mentre rimane ancora in vigore la promessa di entrare nel suo riposo, qualcuno di voi ne sia giudicato escluso. <br>
Poiché anche noi, come quelli, abbiamo ricevuto il Vangelo: ma a loro la parola udita non giovò affatto, perché non sono rimasti uniti a quelli che avevano ascoltato con fede. <br>
Infatti noi, che abbiamo creduto, entriamo in quel riposo, come egli ha detto: Così ho giurato nella mia ira: non entreranno nel mio riposo!<br>
Questo, benché le sue opere fossero compiute fin dalla fondazione del mondo. <br>
Si dice infatti in un passo della Scrittura a proposito del settimo giorno: E nel settimo giorno Dio si riposò da tutte le sue opere. E ancora in questo passo: Non entreranno nel mio riposo! <br>
Affrettiamoci dunque a entrare in quel riposo, perché nessuno cada nello stesso tipo di disobbedienza.<br>
La Parola ascoltata trasformata in obbedienza conduce alla vera salvezza.<br>
L’Apostolo Giacomo ammonisce i cristiani affinché non siano ascoltatori soltanto della Parola.<br>
Lo sapete, fratelli miei carissimi: ognuno sia pronto ad ascoltare, lento a parlare e lento all’ira. Infatti l’ira dell’uomo non compie ciò che è giusto davanti a Dio. <br>
Perciò liberatevi da ogni impurità e da ogni eccesso di malizia, accogliete con docilità la Parola che è stata piantata in voi e può portarvi alla salvezza. <br>
Siate di quelli che mettono in pratica la Parola, e non ascoltatori soltanto, illudendo voi stessi; perché, se uno ascolta la Parola e non la mette in pratica, costui somiglia a un uomo che guarda il proprio volto allo specchio: appena si è guardato, se ne va, e subito dimentica come era. <br>
Chi invece fissa lo sguardo sulla legge perfetta, la legge della libertà, e le resta fedele, non come un ascoltatore smemorato ma come uno che la mette in pratica, questi troverà la sua felicità nel praticarla (Gc 1,19-25).<br>
È verità. La fede è un dono. Ma dono da parte di chi? Non da parte di Dio, ma da parte dell’Apostolo di Cristo Gesù e in comunione con Lui di tutto il corpo di Cristo che è la Chiesa.<br>
È verità. La fede è un dono. Ma dono di chi? Dono che è frutto della fede di chi dona la Parola della fede.<br>
Essendo dono che nasce dalla Parola detta con purezza di fede da parte del corpo di Cristo, la Parola può essere non accolta o accolta male e allora la fede non nasce o se nasce o muore o viene soffocata.<br>
La Parabola del Sminatore dona purissima luce:<br>
Quel giorno Gesù uscì di casa e sedette in riva al mare. Si radunò attorno a lui tanta folla che egli salì su una barca e si mise a sedere, mentre tutta la folla stava sulla spiaggia.<br>
Egli parlò loro di molte cose con parabole. E disse: «Ecco, il seminatore uscì a seminare. <br>
Mentre seminava, una parte cadde lungo la strada; vennero gli uccelli e la mangiarono. <br>
Un’altra parte cadde sul terreno sassoso, dove non c’era molta terra; germogliò subito, perché il terreno non era profondo, ma quando spuntò il sole, fu bruciata e, non avendo radici, seccò. <br>
Un’altra parte cadde sui rovi, e i rovi crebbero e la soffocarono. <br>
Un’altra parte cadde sul terreno buono e diede frutto: il cento, il sessanta, il trenta per uno. Chi ha orecchi, ascolti» (Mt 13,1-9). <br>
È verità. La fede è un dono. Non però dono diretto, ma dono mediato. È dono che nasce dalla Parola che il corpo di Cristo semina nei cuori.<br>
Ma è dono che sgorga dalla fede di chi la Parola dice. Il dono però è sottoposto all’accoglienza e alla volontà dell’uomo, il quale può volere credere, ma anche non volere.<br>
Voi scrutate le Scritture, pensando di avere in esse la vita eterna: sono proprio esse che danno testimonianza di me. Ma voi non volete venire a me per avere vita (Gv 5,39-40). <br>
Se non compio le opere del Padre mio, non credetemi; ma se le compio, anche se non credete a me, credete alle opere, perché sappiate e conosciate che il Padre è in me, e io nel Padre» (Gv 10,37-38). <br>
Parola e fede sono l’una l’albero e l’altra il frutto. Come senza albero non c’è frutto, così senza il dono della Parola mai potrà nascere la vera fede.
</p>

<p>
LETTURA DEL  VANGELO<br>
L’annuncio del perdono dei peccati e anche pregare per il perdono dei peccati è vera missione profetica.<br>
Così Isaia: «Su, venite e discutiamo – dice il Signore. Anche se i vostri peccati fossero come scarlatto, diventeranno bianchi come neve. Se fossero rossi come porpora, diventeranno come lana.<br>
Se sarete docili e ascolterete, mangerete i frutti della terra. Ma se vi ostinate e vi ribellate, sarete divorati dalla spada, perché la bocca del Signore ha parlato» (Is 1,18-20). <br>
In Geremia per un solo giusto il Signore è pronto a perdonare tutta la Città di Gerusalemme:<br>
Percorrete le vie di Gerusalemme, osservate bene e informatevi, cercate nelle sue piazze se c’è un uomo che pratichi il diritto, e cerchi la fedeltà, e io la perdonerò.<br>
Invece giurano certamente il falso anche quando dicono: «Per la vita del Signore!». I tuoi occhi, Signore, non cercano forse la fedeltà? <br>
Tu li hai percossi, ma non mostrano dolore; li hai fiaccati, ma rifiutano di comprendere la correzione. Hanno indurito la faccia più di una rupe, rifiutano di convertirsi (Ger 5,1-3). <br>
Con il profeta Ezechiele il Signore annuncia che Lui non gode della morte di chi muore. La sua gioia è nella conversione:<br>
Convertitevi e desistete da tutte le vostre iniquità, e l’iniquità non sarà più causa della vostra rovina.<br>
Liberatevi da tutte le iniquità commesse e formatevi un cuore nuovo e uno spirito nuovo. Perché volete morire, o casa d’Israele? Io non godo della morte di chi muore. Oracolo del Signore Dio. Convertitevi e vivrete (Cfr Ez 18,1-32). <br>
Gesù dona pienezza di verità a tutto l’Antico Testamento e rivela quanto è grande l’amore del Padre suo:<br>
Io vi dico: così vi sarà gioia nel cielo per un solo peccatore che si converte, più che per novantanove giusti i quali non hanno bisogno di conversione (Lc 15,7). <br>
Quando era ancora lontano, suo padre lo vide, ebbe compassione, gli corse incontro, gli si gettò al collo e lo baciò. Il figlio gli disse: “Padre, ho peccato verso il Cielo e davanti a te; non sono più degno di essere chiamato tuo figlio”. <br>
Ma il padre disse ai servi: “Presto, portate qui il vestito più bello e fateglielo indossare, mettetegli l’anello al dito e i sandali ai piedi. <br>
Prendete il vitello grasso, ammazzatelo, mangiamo e facciamo festa, perché questo mio figlio era morto ed è tornato in vita, era perduto ed è stato ritrovato”. E cominciarono a far festa (c 15,20-24).<br>
Il profeta Natan, mille anni prima, ha detto a Davide la stessa Parola che oggi Gesù rivolge al paralitico:<br>
Allora Davide disse a Natan: «Ho peccato contro il Signore!». Natan rispose a Davide: «Il Signore ha rimosso il tuo peccato: tu non morirai (2Sam 12,13). <br>
Un vero profeta, un vero maestro, un vero presbitero, un vero teologo, un vero ministro del Signore si distingue da un falso profeta, un falso maestro, un falso presbitero, un falso teologo, un falso ministro del Signore dalla sua relazione con il peccato e con il peccatore.<br>
Chi è falso ha una visione falsa del peccato e del peccatore. Chi è vero ha una relazione vera con il peccato e con il peccatore.<br>
Gesù è vero Apostolo del Padre perché Lui non solo perdona il peccato, non solo accoglie il peccatore pentito, non solo annuncia il perdono dei peccati, Lui è stato mandato dal Padre per espiare il peccato del mondo.<br>
Lui è l’Agnello di Dio che toglie il peccato del mondo, assumendolo nel suo corpo e inchiodandolo sulla croce.<br>
È in lui che abita corporalmente tutta la pienezza della divinità, e voi partecipate della pienezza di lui, che è il capo di ogni Principato e di ogni Potenza. <br>
In lui voi siete stati anche circoncisi non mediante una circoncisione fatta da mano d’uomo con la spogliazione del corpo di carne, ma con la circoncisione di Cristo: con lui sepolti nel battesimo, con lui siete anche risorti mediante la fede nella potenza di Dio, che lo ha risuscitato dai morti. <br>
Con lui Dio ha dato vita anche a voi, che eravate morti a causa delle colpe e della non circoncisione della vostra carne, perdonandoci tutte le colpe e annullando il documento scritto contro di noi che, con le prescrizioni, ci era contrario: lo ha tolto di mezzo inchiodandolo alla croce (Col 2,9-14).<br>
Nel cuore di Cristo abita il Padre e la sua grande misericordia. Nel cuore degli scribi invece il Padre non abita ed essi nulla sanno del Padre ricco di amore, misericordia, perdono, grazia, verità, luce, pace, riconciliazione, speranza.<br>
Il loro Dio non è il Dio del perdono, ma della condanna: non è il Dio della speranza ma della disperazione; non è il Dio creatore oggi di vera luce ma portatore nel mondo di tenebre sempre più fitte.<br>
La stessa cosa possiamo dirla noi oggi. Il vero discepolo di Gesù ha il Dio del Vangelo, lo Spirito Santo della Parola, il Cristo della purissima carità del Padre.<br>
Il falso discepolo di Gesù invece ha il Dio del mondo, lo Spirito Santo dei pensieri dell’uomo, il Cristo nel cui nome ogni peccato viene dichiarato virtù e le trasgressioni della Legge del Signore via di vera umanità, vera socialità, vero progresso.<br>
Oggi il vero problema della Chiesa è Cristo Gesù, allo stesso modo che anche per la “religione” degli scribi e dei farisei il problema era Cristo Gesù.<br>
Il vero problema è Cristo Gesù, perché il Dio di Cristo Gesù, è diverso, differente dal Dio degli scribi e dei farisei.<br>
Il Dio di Cristo Gesù è differente dal Dio di molti maestri, dottori, oggi è differente dal Dio di moltissimi cristiani.<br>
Divisioni, discrepanze, accuse di bestemmia, disprezzo, ingiuria, sono l’attestazione della differenza del Dio che si adora, del Cristo al quale ci si riferisce, dello Spirito Santo dal quale ci si dice mossi.<br>
Quando ci si trova dinanzi ad un Dio diverso, o ci si converte al vero Dio, o si porta lo scontro fin sul Golgota.<br>
Oltre il Golgota però gli adoratori del falso Dio non possono andare, perché oltre il Golgota c’è solo spazio per il vero Dio.<br>
La potenza del falso Dio ha un limite: il Golgota. Al falso Dio possiamo applicare le parole dette dal Signore al mare:<br>
Chi ha chiuso tra due porte il mare, quando usciva impetuoso dal seno materno, quando io lo vestivo di nubi e lo fasciavo di una nuvola oscura, quando gli ho fissato un limite,<br>
e gli ho messo chiavistello e due porte dicendo: “Fin qui giungerai e non oltre e qui s’infrangerà l’orgoglio delle tue onde”? (Gb 38,8-11). <br>
Grande è la differenza tra il Dio di Cristo Gesù e il Dio di farisei e scribi. 
</p>

<p>
LEGGIAMO IL TESTO DI Mc 2,1-12 <br>
Entrò di nuovo a Cafàrnao, dopo alcuni giorni. Si seppe che era in casa e si radunarono tante persone che non vi era più posto neanche davanti alla porta; ed egli annunciava loro la Parola.<br>
Si recarono da lui portando un paralitico, sorretto da quattro persone. <br>
Non potendo però portarglielo innanzi, a causa della folla, scoperchiarono il tetto nel punto dove egli si trovava e, fatta un’apertura, calarono la barella su cui era adagiato il paralitico. <br>
Gesù, vedendo la loro fede, disse al paralitico: «Figlio, ti sono perdonati i peccati». <br>
Erano seduti là alcuni scribi e pensavano in cuor loro: «Perché costui parla così? Bestemmia! Chi può perdonare i peccati, se non Dio solo?». <br>
E subito Gesù, conoscendo nel suo spirito che così pensavano tra sé, disse loro: «Perché pensate queste cose nel vostro cuore? <br>
Che cosa è più facile: dire al paralitico “Ti sono perdonati i peccati”, oppure dire “Àlzati, prendi la tua barella e cammina”? <br>
Ora, perché sappiate che il Figlio dell’uomo ha il potere di perdonare i peccati sulla terra, dico a te – disse al paralitico –: àlzati, prendi la tua barella e va’ a casa tua». <br>
Quello si alzò e subito presa la sua barella, sotto gli occhi di tutti se ne andò, e tutti si meravigliarono e lodavano Dio, dicendo: «Non abbiamo mai visto nulla di simile!».<br>
Quando ci troviamo dinanzi a due Dèi differenti, diversi, l’uno il contrario dell’altro, qual è il Dio vero e qual è il Dio non vero?<br>
Gesù non parte dalla Scrittura per dimostrare che il suo Dio è vero e quello degli scribi è falso.<br>
Lui chiama in campo il suo Dio e gli chiede di mostrare la sua Onnipotenza. Gli chiede di fare alzare subito il paralitico dal suo lettuccio.<br>
All’istante il paralitico si alza, prende il suo lettuccio e se ne va a casa sua.<br>
L’onnipotenza che agisce su richiesta dell’adoratore del vero Dio è il segno che veramente quello adorato è il vero Dio.<br>
Attraverso il continuo ricorso all’onnipotenza del Dio nel nome del quale lui parla ed opera attesta che il suo Dio è il vero Dio, al quale urge che ci si converta per entrare nella vita.<br>
Chiamare il vero Dio, il vero Cristo, il vero Spirito Santo, la vera Madre di Dio, i veri Angeli e i veri Santi perché scendano nella storia e attestino la loro verità, per dare testimonianza a chi adora il vero Dio, è richiesta che sempre va fatta.<br>
Poi come il Signore interverrà appartiene alla sua sapienza. Io so che sempre il Signore ha reso testimonianza a Cristo Gesù. Gli ha reso testimonianza in vita e anche dopo la morte.<br>
Io però ho una testimonianza superiore a quella di Giovanni: le opere che il Padre mi ha dato da compiere, quelle stesse opere che io sto facendo, testimoniano di me che il Padre mi ha mandato.<br>
E anche il Padre, che mi ha mandato, ha dato testimonianza di me (Gv 5,36-37). <br>
Uomini d’Israele, ascoltate queste parole: Gesù di Nàzaret – uomo accreditato da Dio presso di voi per mezzo di miracoli, prodigi e segni, che Dio stesso fece tra voi per opera sua, come voi sapete bene –, consegnato a voi secondo il prestabilito disegno e la prescienza di Dio, voi, per mano di pagani, l’avete crocifisso e l’avete ucciso.<br>
Ora Dio lo ha risuscitato, liberandolo dai dolori della morte, perché non era possibile che questa lo tenesse in suo potere (At 2,22-24). <br>
Madre di Dio, scendi con potenza nella nostra storia e attesta con ogni sapienza di Spirito Santo che il tuo Dio non è il nostro Dio, che il tuo Cristo non è il nostro Cristo, che il tuo Spirito Santo non è il nostro Spirito Santo.<br>
Tu interverrai con grande potenza e la gloria del Padre e del Figlio e dello Spirito Santo ritornerà a brillare sulla nostra terra. Amen.
</p>


<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
