<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Feria propria del 21 Dicembre
</p>

<p>
<u>ANTIFONA</u> / Ecco, viene il Signore potente: sarà chiamato Emmanuele, Dio con noi. (Is 7,14; 8,10)
</p>

<p>
<u>COLLETTA</u> / Esaudisci con bontà le preghiere del tuo popolo, o Padre, perché coloro che si rallegrano per la venuta del tuo Figlio unigenito nella nostra carne possano giungere al premio della vita eterna quando verrà nella gloria. Egli è Dio, e vive e regna con te.
</p>

<p>
<u>LETTURA1</u> / <b>Ecco, l'amato mio viene saltando per i monti</b> / Dal Cantico dei Cantici (Ct 2,8-14) / Una voce! L'amato mio! Eccolo, viene saltando per i monti, balzando per le colline. L'amato mio somiglia a una gazzella o ad un cerbiatto. Eccolo, egli sta dietro il nostro muro; guarda dalla finestra, spia dalle inferriate. Ora l'amato mio prende a dirmi: «Àlzati, amica mia, mia bella, e vieni, presto! Perché, ecco, l'inverno è passato, è cessata la pioggia, se n'è andata; i fiori sono apparsi nei campi, il tempo del canto è tornato e la voce della tortora ancora si fa sentire nella nostra campagna. Il fico sta maturando i primi frutti e le viti in fiore spandono profumo. Àlzati, amica mia, mia bella, e vieni, presto! O mia colomba, che stai nelle fenditure della roccia, nei nascondigli dei dirupi, mostrami il tuo viso, fammi sentire la tua voce, perché la tua voce è soave, il tuo viso è incantevole». / Parola di Dio.
</p>

<p>
<u>LETTURA1</u> / <b>Il Signore tuo Dio è in mezzo a te</b> / Dal libro del profeta Sofonìa (Sof 3,14-17) / Rallégrati, figlia di Sion, grida di gioia, Israele, esulta e acclama con tutto il cuore, figlia di Gerusalemme! Il Signore ha revocato la tua condanna, ha disperso il tuo nemico. Re d'Israele è il Signore in mezzo a te, tu non temerai più alcuna sventura. In quel giorno si dirà a Gerusalemme: «Non temere, Sion, non lasciarti cadere le braccia! Il Signore, tuo Dio, in mezzo a te è un salvatore potente. Gioirà per te, ti rinnoverà con il suo amore, esulterà per te con grida di gioia». / Parola di Dio.
</p>

<p>
<u>PSALMUS</u> / (Sal 32) <b>Esultate, o giusti, nel Signore; cantate a lui un canto nuovo</b> / <b>Cantiamo al Signore un canto nuovo</b> / Lodate il Signore con la cetra, con l'arpa a dieci corde a lui cantate. Cantate al Signore un canto nuovo, con arte suonate la cetra e acclamate. / Il disegno del Signore sussiste per sempre, i progetti del suo cuore per tutte le generazioni. Beata la nazione che ha il Signore come Dio, il popolo che egli ha scelto come sua eredità. / L'anima nostra attende il Signore: egli è nostro aiuto e nostro scudo. È in lui che gioisce il nostro cuore, nel suo santo nome noi confidiamo.
</p>

<p>
<u>ACCLAMATIO</u> / Alleluia, alleluia / O Astro che sorgi, splendore della luce eterna, sole di giustizia: vieni, illumina chi giace nelle tenebre e nell'ombra di morte. / Alleluia.
</p>

<p>
<u>VANGELO</u> / <b>A che debbo che la madre del mio Signore venga a me?</b> / Dal Vangelo secondo Luca (Lc 1,39-45) / In quei giorni Maria si alzò e andò in fretta verso la regione montuosa, in una città di Giuda. Entrata nella casa di Zaccarìa, salutò Elisabetta. Appena Elisabetta ebbe udito il saluto di Maria, il bambino sussultò nel suo grembo. Elisabetta fu colmata di Spirito Santo ed esclamò a gran voce: «Benedetta tu fra le donne e benedetto il frutto del tuo grembo! A che cosa devo che la madre del mio Signore venga da me? Ecco, appena il tuo saluto è giunto ai miei orecchi, il bambino ha sussultato di gioia nel mio grembo. E beata colei che ha creduto nell'adempimento di ciò che il Signore le ha detto». / Parola del Signore.
</p>

<p>
<u>OREMUS</u> / Il Signore viene per essere la luce che rischiara il cammino degli uomini. Dal buio delle nostre incertezze e dei nostri sbandamenti, lo invochiamo: <b>Vieni, luce del mondo.</b> / Per la Chiesa santa, perchè quando si vede oppressa, incompresa, diffamata o rifiutata, in lei non venga meno la gioia. Preghiamo: / Per le madri in attesa di un figlio, perchè vivano il tempo della gravidanza in rendimento di grazie al Signore, consapevoli di essere collaboratrici nell'opera della creazione. Preghiamo: / Per noi, perchè reagiamo allo scetticismo circa la bontà e la possibilità di recupero dell'uomo e crediamo che, per il dono di Dio, ognuno può rinnovarsi e ricominciare. Preghiamo: / Per i cristiani delle nostre comunità, perchè trascorrano questi ultimi giorni di avvento nella preghiera e nel raccoglimento e non si lascino prendere dalla mentalità consumistica e borghese. Preghiamo: / Per noi qui raccolti attorno alla mensa eucaristica, perchè comunichiamo la gioia di avere incontrato e accolto il Signore con la stessa sollecitudine di Maria. Preghiamo: / Per quanti sentono la vita come un peso opprimente. / Per quanti si mettono in viaggio. / O Padre, che nella sollecitudine di Maria verso Elisabetta ci offri un esempio di attenzione premurosa verso i fratelli, in forza di questo pane eucaristico, donaci nuovo slancio interiore, per condividere con gli altri tutto ciò che siamo e abbiamo. Per Cristo nostro Signore. Amen.
</p>

<p>
<u>OFFERTORIO</u> / Accetta con bontà, o Signore, i doni della tua Chiesa: nella tua misericordia li hai posti nelle nostre mani, con la tua potenza trasformali per noi in sacramento di salvezza. Per Cristo nostro Signore.
</p>

<p>
<u>PREFAZIO</u> / <b>Le due attese di Cristo</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno, per Cristo Signore nostro. Egli fu annunciato da tutti i profeti, la Vergine Madre l’attese e lo portò in grembo con ineffabile amore, Giovanni proclamò la sua venuta e lo indicò presente nel mondo. Lo stesso Signore, che ci invita a preparare con gioia il suo Natale, ci trovi vigilanti nella preghiera, esultanti nella lode. Per questo dono della tua benevolenza, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>PREFAZIO</u> / <b>Maria nuova Eva</b> / È veramente giusto rendere grazie a te, Signore, Padre santo, Dio onnipotente ed eterno. Noi ti lodiamo, ti benediciamo, ti glorifichiamo per il mistero della Vergine Madre. Dall’antico avversario venne la rovina, dal grembo verginale della figlia di Sion è germinato colui che ci nutre con il pane degli angeli e sono scaturite per tutto il genere umano la salvezza e la pace. La grazia che Eva ci tolse ci è ridonata in Maria. In lei, Madre di tutti gli uomini, la maternità, redenta dal peccato e dalla morte, si apre al dono della vita nuova. Dove abbondò la colpa, sovrabbonda la tua misericordia in Cristo nostro salvatore. E noi, nell’attesa della sua venuta, uniti agli angeli e ai santi, cantiamo l’inno della tua lode: Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Beata sei tu, Vergine Maria, perché hai creduto:
</p>

<p>
<img src="./MM/ComunioneSpirituale.jpg">
</p>

<p>
in te si è compiuta la parola del Signore. (Lc 1,45)
</p>

<p>
<u>GRATIAS</u> / La partecipazione ai divini misteri, o Signore, sia per il tuo popolo continua difesa, perché nella piena obbedienza alla tua volontà ottenga in abbondanza la salvezza dell’anima e del corpo. Per Cristo nostro Signore.
</p>

<h3>LECTIO</h3>

<h5>EVANGELIZO</h5>

<p>
Liturgia bizantina, Inno Akatistos alla Madre di Dio (7° secolo, trad. Paola Marone) / «Il bambino ha esultato di gioia nel mio grembo» Accolto Dio nel grembo, la vergine corse verso Elisabetta. Il figlio di costei riconobbe subito il suo saluto e gioì (Lc. 1,39-41) e con toni, che sembravano di cantici, esclamava alla madre di Dio: «Ave, virgulto di pianta che non si inaridisce; Ave, sostanza di frutto immortale; Ave, perché allevi colui che con amore nutre gli uomini; (Sap 1,6) Ave, perché generi colui che crea la nostra vita; Ave, terreno che produce abbondanza di misericordia; Ave, mensa che porti ricchezza di compassione; Ave, perché fai fiorire il giardino di delizie; Ave, perché prepari un rifugio per le anime; Ave, profumo che rende gradite le suppliche; (Gen 8,21) Ave, sacrificio del mondo intero; Ave, compiacenza di Dio verso gli uomini; Ave, fiducia dei mortali verso Dio; Ave, o sposa sempre vergine!» Il prudente Giuseppe aveva dentro di sé una tempesta di pensieri contrastanti. Era sconvolto: ti sapeva vergine ma sospettava un'unione furtiva, o immacolata. Ma appena apprese il tuo concepimento per opera dello Spirito Santo (Mt. 1,20) disse: «Alleluia!» I pastori udirono gli angeli che inneggiavano alla venuta di Cristo incarnato (Lc 2,16-17) e, accorrendo a lui come verso il pastore, lo videro quale agnello senza macchia, che era stato nutrito nel seno di Maria, e dissero inneggiando a lei: «Ave, madre dell'agnello e del pastore; (Gv 1,29; 10,14) Ave, ovile del gregge spirituale; (Gv 10,16) Ave, difesa contro le belve invisibili; (v.12) Ave, chiave che apre le porte del paradiso; Ave, perché il cielo si rallegra con la terra; (Lc 2,14) Ave, perché la terra si allieta con i cieli; Ave, bocca degli apostoli che non può essere fatta tacere; Ave, coraggio invincibile dei martiri; Ave, forte baluardo della fede; Ave, fulgido vessillo della grazia; Ave, perché spogliasti il regno dei morti; Ave, perché ci rivestisti di gloria; Ave, o sposa sempre vergine!» (...). Ammirando questo parto straordinario, distacchiamoci da questo mondo, elevando la nostra mente al cielo; perché l'Altissimo apparve sulla terra come umile uomo, per attrarre in alto coloro che a lui acclamano: «Alleluia!»
</p>

<h5>DIBRUNO</h5>

<p>
Appena Elisabetta ebbe udito il saluto di Maria (Lc 1,39-45) / Mai prima in Israele era avvenuta una cosa simile. Nell’Antica Alleanza è stato sempre il Signore a dare il suo Santo Spirito, senza mai alcuna mediazione umana. Così nel Libro dei Numeri: “Mosè dunque uscì e riferì al popolo le parole del Signore; radunò settanta uomini tra gli anziani del popolo e li fece stare intorno alla tenda. Allora il Signore scese nella nube e gli parlò: tolse parte dello spirito che era su di lui e lo pose sopra i settanta uomini anziani; quando lo spirito si fu posato su di loro, quelli profetizzarono, ma non lo fecero più in seguito. Ma erano rimasti due uomini nell’accampamento, uno chiamato Eldad e l’altro Medad. E lo spirito si posò su di loro; erano fra gli iscritti, ma non erano usciti per andare alla tenda. Si misero a profetizzare nell’accampamento. Un giovane corse ad annunciarlo a Mosè e disse: «Eldad e Medad profetizzano nell’accampamento». Giosuè, figlio di Nun, servitore di Mosè fin dalla sua adolescenza, prese la parola e disse: «Mosè, mio signore, impediscili!». Ma Mosè gli disse: «Sei tu geloso per me? Fossero tutti profeti nel popolo del Signore e volesse il Signore porre su di loro il suo spirito!». E Mosè si ritirò nell’accampamento, insieme con gli anziani d’Israele” (Num 11,1-35). Nulla di tutto questo avviene nella casa di Zaccaria. La vergine Maria saluta Elisabetta. Il suo alito è pieno di Spirito Santo. Non appena giunge al suo orecchio Elisabetta viene colmata di Spirito Santo e anche il bambino che porta nel suo grembo. Si compie la parola dell’Angelo a Zaccaria: “Non temere, Zaccaria, la tua preghiera è stata esaudita e tua moglie Elisabetta ti darà un figlio, e tu lo chiamerai Giovanni. Avrai gioia ed esultanza, e molti si rallegreranno della sua nascita, perché egli sarà grande davanti al Signore; non berrà vino né bevande inebrianti, sarà colmato di Spirito Santo fin dal seno di sua madre” (Lc 1,13-15). Nello Spirito Santo, senza che lei nulla abbia saputo precedentemente del mistero che è dinanzi ai suoi occhi, Elisabetta confessa che Maria è la Madre del suo Signore e che il Bambino è il frutto benedetto da tutti atteso: il Cristo di Dio. Tutto è per visione nello Spirito Santo. Senza lo Spirito Santo gli occhi sono di vetro e la mente di creta. / In quei giorni Maria si alzò e andò in fretta verso la regione montuosa, in una città di Giuda. Entrata nella casa di Zaccaria, salutò Elisabetta. Appena Elisabetta ebbe udito il saluto di Maria, il bambino sussultò nel suo grembo. Elisabetta fu colmata di Spirito Santo ed esclamò a gran voce: «Benedetta tu fra le donne e benedetto il frutto del tuo grembo! A che cosa devo che la madre del mio Signore venga da me? Ecco, appena il tuo saluto è giunto ai miei orecchi, il bambino ha sussultato di gioia nel mio grembo. E beata colei che ha creduto nell’adempimento di ciò che il Signore le ha detto». / Gesù versa il suo Santo Spirito come frutto della sua obbedienza al Padre dal suo costato trafitto mentre giace morto sulla croce. Nel Cenacolo lo alita sugli Apostoli e anche apre loro la mente alla comprensione della Parola: «Pace a voi! Come il Padre ha mandato me, anche io mando voi». Detto questo, soffiò e disse loro: «Ricevete lo Spirito Santo. A coloro a cui perdonerete i peccati, saranno perdonati; a coloro a cui non perdonerete, non saranno perdonati» (Gv 20.21-23). “Allora aprì loro la mente per comprendere le Scritture e disse loro: «Così sta scritto: il Cristo patirà e risorgerà dai morti il terzo giorno, e nel suo nome saranno predicati a tutti i popoli la conversione e il perdono dei peccati, cominciando da Gerusalemme. Di questo voi siete testimoni. Ed ecco, io mando su di voi colui che il Padre mio ha promesso; ma voi restate in città, finché non siate rivestiti di potenza dall’alto»” (Lc 24,45-49). Se gli Apostoli non crescono per la loro obbedienza alla Parola, in grazia e in Spirito Santo, la loro voce mai sarà alito di Spirito Santo e nessun cuore potrà aprirsi all’accoglienza del Vangelo. Un Vangelo annunziato senza alito di Spirito Santo è simile ad un seme privato del suo germe di vita. Un contadino potrà anche seminare tonnellate di farina nel suo campo. Ma non germoglierà nessuno stelo di grano. Così dicasi dei Ministri della Parola: o il loro alito sarà alito di Spirito Santo e il Vangelo sarà dato con il suo germe di vita eterna oppure semineranno un Vangelo morto. Un Vangelo morto mai darà vita. / Madre della Redenzione, Angeli, Santi, fate il cristiano vero alito di Spirito Santo.
</p>

<h5>SILVESTRINI</h5>

<p>
La madre del mio Signore. Entrati nel cuore dell'Avvento, la liturgia ci introduce sempre più nel cuore della Vergine. La consapevolezza del dono della maternità divina avrebbe potuto legittimamente indurre Maria a immergersi in una adorante e solitaria contemplazione del mistero che si stava compiendo in lei. Oggi invece la vediamo sollecita salire in fretta verso la montagna per prestare gli umili soccorsi di cui ha bisogno Elisabetta, prossima alla maternità. È bello costatare come i misteri di Dio si svelino quando sono irrorati dall'amore e dalla carità fraterna: "Appena Elisabetta ebbe udito il saluto di Maria, il bambino le sussultò nel grembo. E fu piena di Spirito Santo". Amore genera amore e la luce di Dio illumina i suoi misteri: "Benedetta tu fra le donne e benedetto il frutto del tuo grembo! A che debbo che la madre del mio Signore venga a me?". La luce dello Spirito Santo, che emana da Maria, pervade il cuore di Elisabetta. Le è così consentito, nella gioia, di scorgere le realtà profonde ed invisibili ad occhio umano: Maria non è più la giovane parente che conosceva da sempre, ma la Madre del Signore, la benedetta fra tutte le donne, che ha creduto alla parola del Signore e porta nel grembo verginale il Dio della vita. Ancora così Dio ci si fa conoscere, attraverso la vie dell'amore, amore verso di Lui e verso i nostri fratelli. Quando l'amore diventa un vissuto quotidiano e un abito che stabilmente ci adorna, Dio è con noi e noi siamo con Lui: è il massimo della gioia possibile a noi, esseri viandanti verso il cielo.
</p>

<h5>LOYOLA</h5>

<p>
Entriamo nella settimana che ci porta al Natale. E già qui si racconta tutta la novità che si schiuderà davanti agli occhi dei pastori, fra una moltitudine di angeli in festa. Maria, gravida del suo sì incondizionato alla rivelazione dell’angelo, subito si leva e con fretta si mette in viaggio verso la casa di Elisabetta. Qui l’incontro fra due donne è segno dell’incontro fra noi e Dio. Da sempre l’amato è in cerca di essere riconosciuto e al nostro si sussulta di gioia, esulta come prode in guerra. Dio viene a visitarci, più intimo a noi di noi stessi, è davvero l’Emmanuele, il Dio con noi. I due bambini, che Maria ed Elisabetta portano in grembo, si riconoscono al semplice saluto delle madri. C’è un riconoscimento profondo, viscerale, fra promessa e compimento e così, ogni giorno, il credente è chiamato a immergersi in questa esperienza con Gesù. / Quando mi sono sentito amato nell’intimo, nelle mie profondità? L’incontro con la Parola invia Maria che in fretta si mette in viaggio verso la casa di sua cugina. In quali occasioni sento inviato, in cammino con il Signore che viene? Mi preparo ai giorni del Natale. Come preparo i miei occhi a riconoscerlo come compimento delle promesse sulla mia vita? (Maria Buiatti Luca Baccolini)
</p>

<p>
<u>LettureBose</u> / Visitazione / [Maria] andò con sollecitudine da Elisabetta per ammirare il grande prodigio del nuovo concepimento. Maria prestò fede a quanto le aveva detto l'angelo veritiero e mirabilmente accolse la concezione come cosa vera. Andò a vedere l'anziana, già avanti negli anni e anch'essa incinta, perché ritenne vere le parole udite dall'angelo. La giovane e l'anziana, come è detto, si videro: il mattino e la sera si incontrarono e si abbracciarono (LC 1,40). Maria è il mattino e porta il sole di giustizia (Ml 3,20); Elisabetta, invece, è la sera che porta la stella luminosa (Gv 5,35). Venne il mattino e salutò la sera sua compagna, e la sera si commosse al vedersi abbracciare dal mattino. La Vergine ragazza era prudente e umile e come madre onorò l'anziana quando questa l'accolse. Ma poiché la stella non poteva accogliere il sole, al suo apparire sussultò e affrettandosi cominciò a esultare (Lc 1,41-44). La luce del mattino si incontrò con l'oscurità della sera e la scosse, e questa non poteva sopportare i suoi raggi. La giovane parlò, e il figlio dell'anziana si commosse e stupì, e il Verbo scosse la voce perché si manifestasse. Il figlio della Vergine, l'antico di giorni (Dn 7,9) e l'antico di secoli, tra i leviti, iniziò a compiere una nuova opera: unse di Spirito santo il fanciullo nel seno di sua madre, e, prima che nascesse, gli diede il battesimo nel seno. Il saluto di Maria fu pronunciato alle orecchie dell'anziana e lo Spirito santo penetrò l'anima del fanciullo. Così infatti aveva annunciato l'angelo: il bambino sarà ripieno di Spirito santo fin dal seno di sua madre (Lc 1,15). E il Figlio di Dio prendendo da sé lo Spirito santo diede lo Spirito all'araldo mentre era ancora dentro sua madre. Il saluto di Maria fece lì ufficio di sacerdote, Elisabetta invece fu il vaso del battesimo. (Giacomo di Sarug, Omelia sull'Annunciazione 121-152) 
</p>

<p>
<u>HOMILY</u> / PRIMA LETTURA: Nel Cantico dei Cantici il Signore nostro Dio si rivela come vero innamorato della sua sposa. Questo innamoramento si riveste di una particolarità unica: è un innamoramento che sempre aumenta di intensità e mai finisce. <br>
Non c’è fine, né stanchezza, né regresso, né abitudine. Il canto è sempre nuovo, perché il cuore che ama è sempre nuovo.<br>
Questa verità deve condurci a vedere così l’amore di Gesù per la sua Chiesa e anche per l’umanità da Lui creata e redenta: un amore che mai si esaurisce, mai regredisce, mai viene meno.<br>
Quello di Gesù per noi è un amore sempre nuovo, un amore che è veramente eterno, nel senso che durerà per l’eternità sempre nuovo, anzi aumentando sempre più in intensità.<br>
Quello di Gesù per noi è un amore senza misura, un amore che va ben oltre la morte. <br>
Quest’amore è tutto manifestato nell’Eucaristia. Il suo è un amore che si lascia interamente consumare realmente, veramente, sostanzialmente, affinché mangiando Lui noi veniamo trasformati in Lui, divenendo con Lui una cosa sola.<br>
Nell’Eucaristia si manifesta la forma più alta dell’amore di Gesù per noi. <br>
Ma il Natale è già Eucaristia. Gesù non è stato deposto in una mangiatoia? Nella mangiatoia non veniva posto il foraggio, il nutrimento per gli animali?<br>
Gesù ama tanto l’uomo da lasciarsi mangiare da lui, per divenire con lui una cosa sola, una sola vita. Noi in Lui. Lui in noi. Unità e comunione perfetta.<br>
Ecco un brano del Cantico dei cantici: “Una voce! L’amato mio! Eccolo, viene saltando per i monti, balzando per le colline.<br>
L’amato mio somiglia a una gazzella o ad un cerbiatto. Eccolo, egli sta dietro il nostro muro; guarda dalla finestra, spia dalle inferriate.<br>
Ora l’amato mio prende a dirmi: «Àlzati, amica mia, mia bella, e vieni, presto! <br>
Perché, ecco, l’inverno è passato, è cessata la pioggia, se n’è andata; i fiori sono apparsi nei campi, il tempo del canto è tornato e la voce della tortora ancora si fa sentire nella nostra campagna.<br>
Il fico sta maturando i primi frutti e le viti in fiore spandono profumo.<br>
Àlzati, amica mia, mia bella, e vieni, presto! O mia colomba, che stai nelle fenditure della roccia, nei nascondigli dei dirupi, mostrami il tuo viso, fammi sentire la tua voce, perché la tua voce è soave, il tuo viso è incantevole» (Ct 2,8-14).<br>
Il profeta Sofonia invece rivela un’altra verità del rapporto tra l’uomo e il suo Dio.<br>
L’uomo dimentica il suo Dio, lo abbandona, lo lascia, si consegna agli idoli, adora le vanità di questo mondo.<br>
Quando questo accade, si esce dalla vita e si entra nella morte, dal momento che è Dio la vita dell’uomo.<br>
L’uomo non ha in sé le sorgenti della vita. Le sorgenti sono invece in Dio, anzi è il cuore di Dio la sorgente eterna dalla quale scaturisce la vita dell’uomo.<br>
Questa verità così viene testimoniata dai Salmi e dal profeta Geremia:<br>
Signore, il tuo amore è nel cielo, la tua fedeltà fino alle nubi, la tua giustizia è come le più alte montagne, il tuo giudizio come l’abisso profondo: uomini e bestie tu salvi, Signore.<br>
Quanto è prezioso il tuo amore, o Dio! Si rifugiano gli uomini all’ombra delle tue ali, si saziano dell’abbondanza della tua casa: tu li disseti al torrente delle tue delizie.<br>
È in te la sorgente della vita, alla tua luce vediamo la luce. Riversa il tuo amore su chi ti riconosce, la tua giustizia sui retti di cuore (Sal 36,6-11). <br>
Sui monti santi egli l’ha fondata; il Signore ama le porte di Sion più di tutte le dimore di Giacobbe. Di te si dicono cose gloriose, città di Dio!<br>
Iscriverò Raab e Babilonia fra quelli che mi riconoscono; ecco Filistea, Tiro ed Etiopia: là costui è nato.<br>
Si dirà di Sion: «L’uno e l’altro in essa sono nati e lui, l’Altissimo, la mantiene salda».<br>
Il Signore registrerà nel libro dei popoli: «Là costui è nato». E danzando canteranno: «Sono in te tutte le mie sorgenti» (Sal 87,1-7). <br>
Il mio popolo ha cambiato me, sua gloria, con un idolo inutile.<br>
O cieli, siatene esterrefatti, inorriditi e spaventati. Oracolo del Signore.<br>
Due sono le colpe che ha commesso il mio popolo: ha abbandonato me, sorgente di acqua viva, e si è scavato cisterne, cisterne piene di crepe, che non trattengono l’acqua (Ger 2,11-14). <br>
Quando Gerusalemme si allontana dal suo Signore, si incammina per una valle di morte nella quale non vi è alcuna traccia di vita.<br>
Quando invece si converte, il Signore ritorna da lei e in essa riappare la vita, perché è il Signore la vita del suo popolo.<br>
È il ritorno del Signore in Sion il motivo della gioia e della letizia.<br>
Il Signore è la vita del suo popolo. Non vi sono per l’uomo altre sorgenti di vita.<br>
Questa verità antica così è annunciata da Gesù: “Io sono la via, la verità, la vita”. “Io, il Signore, sono la vita dell’umanità”.
</p>

<p>
LEGGIAMO Sof 3,14-17<br>
Rallégrati, figlia di Sion, grida di gioia, Israele, esulta e acclama con tutto il cuore, figlia di Gerusalemme!<br>
Il Signore ha revocato la tua condanna, ha disperso il tuo nemico. Re d’Israele è il Signore in mezzo a te, tu non temerai più alcuna sventura.<br>
In quel giorno si dirà a Gerusalemme: «Non temere, Sion, non lasciarti cadere le braccia! Il Signore, tuo Dio, in mezzo a te è un salvatore potente. Gioirà per te, ti rinnoverà con il suo amore, esulterà per te con grida di gioia».<br>
Cristo Gesù nasce per essere la vita del suo popolo, vita da mangiare, vita da bere. <br>
Le sue parole non sono rivolte ad una sola persona, ad un solo popolo, ad una sola nazione. Esse sono parole rivolte all’intera umanità.<br>
Allora i Giudei si misero a discutere aspramente fra loro: «Come può costui darci la sua carne da mangiare?».<br>
Gesù disse loro: «In verità, in verità io vi dico: se non mangiate la carne del Figlio dell’uomo e non bevete il suo sangue, non avete in voi la vita. <br>
Chi mangia la mia carne e beve il mio sangue ha la vita eterna e io lo risusciterò nell’ultimo giorno. Perché la mia carne è vero cibo e il mio sangue vera bevanda. <br>
Chi mangia la mia carne e beve il mio sangue rimane in me e io in lui. Come il Padre, che ha la vita, ha mandato me e io vivo per il Padre, così anche colui che mangia me vivrà per me. <br>
Questo è il pane disceso dal cielo; non è come quello che mangiarono i padri e morirono. Chi mangia questo pane vivrà in eterno» (Gv 6,52-58). <br>
Non sia turbato il vostro cuore. Abbiate fede in Dio e abbiate fede anche in me. <br>
Nella casa del Padre mio vi sono molte dimore. Se no, vi avrei mai detto: “Vado a prepararvi un posto”? <br>
Quando sarò andato e vi avrò preparato un posto, verrò di nuovo e vi prenderò con me, perché dove sono io siate anche voi. E del luogo dove io vado, conoscete la via».<br>
Gli disse Tommaso: «Signore, non sappiamo dove vai; come possiamo conoscere la via?». <br>
Gli disse Gesù: «Io sono la via, la verità e la vita. Nessuno viene al Padre se non per mezzo di me. <br>
Se avete conosciuto me, conoscerete anche il Padre mio: fin da ora lo conoscete e lo avete veduto» (Gv 14,1-7). <br>
Cristo è per l’eternità via, verità e vita. Per assurdo si potrebbe anche pensare di andare a Dio senza Cristo. <br>
Ma si andrebbe ad un Dio senza verità e senza vita. Si andrebbe ad un Dio morto.<br>
Oggi questo è il grande peccato cristiano: abbandonare Cristo Gesù sorgente di acqua viva per adorare un Dio in tutto simile ad una cisterna screpolata che non contiene nessuna acqua di vita eterna, perché la sola acqua di vita eterna è Cristo Gesù.<br>
Quando abbandoneremo la nostra stoltezza e insipienza e confesseremo che solo Cristo è la via, la verità, la vita, allora la Chiesa ritornerà ad essere sorgente di vita eterna per il genere umano.<br>
Oggi questo è impedito, perché essa, come un giorno il popolo dei figli d’Israele, ha abbandonato, sta abbandonando Cristo, Sorgente zampillante di vita eterna, e si sta rivolgendo ad un Dio, detto il Dio unico, che è solo una cisterna screpolata che non contiene nessuna acqua di vita eterna. Grande è la nostra idolatria, frutto della nostra infinita stoltezza. 
</p>

<p>
LETTURA DEL VANGELO<br>
La Vergine Maria non solo è vera Madre della Chiesa, della Chiesa essa è anche vera immagine.<br>
Mai prima d’ora lo Spirito del Signore era stato donato da una persona ad un’altra persona.<br>
Era stato sempre il Signore ha dare il suo Spirito ad ogni uomo. Leggiamo nel Libro dei Numeri:<br>
Il Signore disse a Mosè: «Radunami settanta uomini tra gli anziani d’Israele, conosciuti da te come anziani del popolo e come loro scribi, conducili alla tenda del convegno; vi si presentino con te. <br>
Io scenderò e lì parlerò con te; toglierò dello spirito che è su di te e lo porrò su di loro, e porteranno insieme a te il carico del popolo e tu non lo porterai più da solo.<br>
Mosè dunque uscì e riferì al popolo le parole del Signore; radunò settanta uomini tra gli anziani del popolo e li fece stare intorno alla tenda. <br>
Allora il Signore scese nella nube e gli parlò: tolse parte dello spirito che era su di lui e lo pose sopra i settanta uomini anziani; quando lo spirito si fu posato su di loro, quelli profetizzarono, ma non lo fecero più in seguito. <br>
Ma erano rimasti due uomini nell’accampamento, uno chiamato Eldad e l’altro Medad. E lo spirito si posò su di loro; erano fra gli iscritti, ma non erano usciti per andare alla tenda. Si misero a profetizzare nell’accampamento. <br>
Un giovane corse ad annunciarlo a Mosè e disse: «Eldad e Medad profetizzano nell’accampamento». Giosuè, figlio di Nun, servitore di Mosè fin dalla sua adolescenza, prese la parola e disse: «Mosè, mio signore, impediscili!». <br>
Ma Mosè gli disse: «Sei tu geloso per me? Fossero tutti profeti nel popolo del Signore e volesse il Signore porre su di loro il suo spirito!». <br>
E Mosè si ritirò nell’accampamento, insieme con gli anziani d’Israele (Num 11,16-17.24-30). <br>
In casa di Zaccaria avviene un fatto mai visto prima in tutta la storia della salvezza: “Lo Spirito Santo che colma il cuore della Vergine Maria, è trasportato dal suo alito nel cuore di Elisabetta e nel suo seno”. <br>
Attraverso questo evento, il Signore vuole rivelare alla sua Chiesa che ogni membro del corpo di Cristo dovrà essere così tanto pieno di Spirito Santo da costituire il suo stesso alito veicolo, carro, attraverso il quale lo Spirito del Signore si posa nei cuori e li attrae a Cristo Signore, convertendo i loro cuori e illuminando la loro mente.<br>
In fondo in Maria si anticipa ciò che poi avverrà il giorno di Pentecoste. La Parola di Pietro diviene il veicolo per la conversione di circa tremila persone.<br>
All’udire queste cose si sentirono trafiggere il cuore e dissero a Pietro e agli altri apostoli: «Che cosa dobbiamo fare, fratelli?». <br>
E Pietro disse loro: «Convertitevi e ciascuno di voi si faccia battezzare nel nome di Gesù Cristo, per il perdono dei vostri peccati, e riceverete il dono dello Spirito Santo. <br>
Per voi infatti è la promessa e per i vostri figli e per tutti quelli che sono lontani, quanti ne chiamerà il Signore Dio nostro». Con molte altre parole rendeva testimonianza e li esortava: «Salvatevi da questa generazione perversa!». <br>
Allora coloro che accolsero la sua parola furono battezzati e quel giorno furono aggiunte circa tremila persone (At 2,37-41). <br>
La forza missionaria ed evangelizzatrice del discepolo è solo la potenza dello Spirito Santo di cui il suo cuore è colmato senza misura.<br>
Non è lo Spirito fuori del cristiano che converte i cuori, ma lo Spirito che colma il cuore del cristiano.<br>
Questa verità oggi va annunciata, insegnata, predicata, rivelata, manifestata ad ogni credente in Cristo Gesù.<br>
La Vergine Maria colmata di Spirito Santo senza misura attraverso il suo alito dona lo Spirito Santo ad Elisabetta e al bambino che lei portava in grembo.<br>
Grande è il miracolo di grazia e di profezia che avviene nella casa di Zaccaria solo per un saluto.<br>
La Chiesa vive, cresce, aumenta il numero dei suoi figli per questa perenne effusione dello Spirito Santo operata dai discepoli di Gesù, effusione che avviene quando essi sono colmati dello Spirito del Signore senza misura. <br>
LEGGIAMO IL TESTO DI Lc 1,39-45<br>
In quei giorni Maria si alzò e andò in fretta verso la regione montuosa, in una città di Giuda. Entrata nella casa di Zaccaria, salutò Elisabetta. <br>
Appena Elisabetta ebbe udito il saluto di Maria, il bambino sussultò nel suo grembo. Elisabetta fu colmata di Spirito Santo ed esclamò a gran voce: «Benedetta tu fra le donne e benedetto il frutto del tuo grembo! <br>
A che cosa devo che la madre del mio Signore venga da me? Ecco, appena il tuo saluto è giunto ai miei orecchi, il bambino ha sussultato di gioia nel mio grembo. E beata colei che ha creduto nell’adempimento di ciò che il Signore le ha detto».<br>
Se Cristo Gesù è la vita dell’uomo, perché oggi moltissimi suoi discepoli lo stanno abbandonando, ignorando, dimenticando, lasciandolo in nome di quel Dio unico che è solo una cisterna screpolata che contiene solo fango?<br>
La ragione è da trovare nell’assenza dello Spirito Santo nei loro cuori. Infatti è lo Spirito Santo che mette in comunione il cuore di Cristo Gesù con il cuore del cristiano.<br>
Se lo Spirito Santo non è nel cuore del cristiano, sempre in esso mancherà il cuore di Cristo, di conseguenza mancherà Cristo Gesù che è la via, la verità, la vita.<br>
Mancando Cristo, il cristiano, chiunque esso sia, diviene un costruttore di false religioni, false fedi, falsi Vangeli, false Rivelazioni, falsi Dèi, falsa Chiesa, falsi discepoli di Gesù.<br>
Lo Spirito Santo è la verità. Se lo Spirito di Dio non abita nel cuore del cristiano, il cristiano è senza la verità.<br>
E chi è che vince il mondo se non chi crede che Gesù è il Figlio di Dio? <br>
Egli è colui che è venuto con acqua e sangue, Gesù Cristo; non con l’acqua soltanto, ma con l’acqua e con il sangue. Ed è lo Spirito che dà testimonianza, perché lo Spirito è la verità” (1Gv 5,5-6). <br>
È questo il motivo per cui l’Apostolo Paolo invitava Timoteo a ravvivare lo Spirito Santo ricevuto per l’imposizione della mani.<br>
Per questo motivo ti ricordo di ravvivare il dono di Dio, che è in te mediante l’imposizione delle mie mani. <br>
Dio infatti non ci ha dato uno spirito di timidezza, ma di forza, di carità e di prudenza. <br>
Non vergognarti dunque di dare testimonianza al Signore nostro, né di me, che sono in carcere per lui; ma, con la forza di Dio, soffri con me per il Vangelo. <br>
Egli infatti ci ha salvati e ci ha chiamati con una vocazione santa, non già in base alle nostre opere, ma secondo il suo progetto e la sua grazia. Questa ci è stata data in Cristo Gesù fin dall’eternità, <br>
ma è stata rivelata ora, con la manifestazione del salvatore nostro Cristo Gesù. Egli ha vinto la morte e ha fatto risplendere la vita e l’incorruttibilità per mezzo del Vangelo, per il quale io sono stato costituito messaggero, apostolo e maestro (2Tm 1,6-11). <br>
Si spegne lo Spirito, si spegne la verità. Si spegne la verità, si spegne Cristo Gesù. <br>
Quando Cristo si spegne in un cuore, è segno che lo Spirito di Dio si è spento. Si spegne Cristo, si spegne la vita.<br>
Oggi così la Chiesa prega nella sua liturgia: «O Astro che sorgi, splendore della luce eterna, sole di giustizia: vieni, illumina chi giace nelle tenebre e nell’ombra di morte». <br>
Madre della Chiesa, Vergine colmata di Spirito Santo senza misura, aiuta ogni discepolo di Gesù perché sempre ravvivi lo Spirito nel suo cuore.<br>
Non permettere che o Spirito si spenga in essi. Se lo Spirito si spegne, è Cristo che si spegne, è la Chiesa che si spegne, perché si spegne la verità. Madre di Dio, viene in nostro aiuto e non permettere che questo accada. Amen. 
</p>


<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
