<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> Martedì della VIII settimana del tempo ordinario.
</p>

<p>
<u>ANTIFONA</u> / Il Signore è il mio sostegno, mi ha portato al largo,<br>
mi ha liberato perché mi vuol bene. (Sal 17,19-20)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / Concedi, o Signore, che il corso degli eventi nel mondo si svolga secondo la tua volontà di pace e la Chiesa si dedichi con gioiosa fiducia al tuo servizio. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Chi adempie i comandamenti offre un sacrificio che salva</b> / Dal libro del Siràcide (Sir 35,1-15) / Chi osserva la legge vale quanto molte offerte; chi adempie i comandamenti offre un sacrificio che salva. Chi ricambia un favore offre fior di farina, chi pratica l'elemosina fa sacrifici di lode. Cosa gradita al Signore è tenersi lontano dalla malvagità, sacrificio di espiazione è tenersi lontano dall'ingiustizia. Non presentarti a mani vuote davanti al Signore, perché tutto questo è comandato. L'offerta del giusto arricchisce l'altare, il suo profumo sale davanti all'Altissimo. Il sacrificio dell'uomo giusto è gradito, il suo ricordo non sarà dimenticato. Glorifica il Signore con occhio contento, non essere avaro nelle primizie delle tue mani. In ogni offerta mostra lieto il tuo volto, con gioia consacra la tua decima. Da' all'Altissimo secondo il dono da lui ricevuto, e con occhio contento, secondo la tua possibilità, perché il Signore è uno che ripaga e ti restituirà sette volte tanto. Non corromperlo con doni, perché non li accetterà, e non confidare in un sacrificio ingiusto, perché il Signore è giudice e per lui non c'è preferenza di persone. / Parola di Dio.
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Sal 49) <b>A chi cammina per la retta via mostrerò la salvezza di Dio.</b> / «Davanti a me riunite i miei fedeli, che hanno stabilito con me l’alleanza offrendo un sacrificio». I cieli annunciano la sua giustizia: è Dio che giudica. / «Ascolta, popolo mio, voglio parlare, testimonierò contro di te, Israele! Io sono Dio, il tuo Dio! Non ti rimprovero per i tuoi sacrifici, i tuoi olocausti mi stanno sempre davanti. / Offri a Dio come sacrificio la lode e sciogli all’Altissimo i tuoi voti; Chi offre la lode in sacrificio, questi mi onora; a chi cammina per la retta via mostrerò la salvezza di Dio».
</p>

<p>
<u>ACCLAMATIO</u> / Alleluia, alleluia / Ti rendo lode, Padre, Signore del cielo e della terra, perché ai piccoli hai rivelato i misteri del Regno. (Mt 11,25) / Alleluia.
</p>

<p>
<u>VANGELO</u> / <b>Riceverete in questo tempo cento volte tanto insieme a persecuzioni, e la vita eterna nel tempo</b> / Dal Vangelo secondo Marco (Mc 10,28-31) / In quel tempo, Pietro prese a dire a Gesù: «Ecco, noi abbiamo lasciato tutto e ti abbiamo seguito».  Gesù gli rispose: «In verità io vi dico: non c’è nessuno che abbia lasciato casa o fratelli o sorelle o madre o padre o figli o campi per causa mia e per causa del Vangelo, che non riceva già ora, in questo tempo, cento volte tanto in case e fratelli e sorelle e madri e figli e campi, insieme a persecuzioni, e la vita eterna nel tempo che verrà. Molti dei primi saranno ultimi e gli ultimi saranno primi». / Parola del Signore.
</p>

<p>
<u>CREDO</u> / <a href="./MM/Credo.mp3"><img src="./MM/audiolh.png"></a> Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Dio è fedele e generoso; egli ricompensa il più piccolo sacrificio compiuto per amore del vangelo. Con fede viva lo invochiamo dicendo: <b>Benedici il tuo popolo, Signore.</b> / Per la Chiesa nostra madre: fa' che il suo annuncio sia in limpido accordo con le sue opere. Preghiamo: / Per i nostri sacerdoti e religiosi: rendili spiritualmente fecondi, lieti nella loro povertà, obbedienza e castità. Preghiamo: / Per i genitori cui tu chiedi un figlio per la Chiesa: fa' che abbiano consolazione e sentano la bellezza di donare. Preghiamo: / Per chi non ha famiglia: fa' che senta il calore della comunità e la protezione del tuo Spirito. Preghiamo: / Per chi soffre a causa del vangelo: infondigli la forza e la speranza dei martiri e dei santi. Preghiamo: / Per i sacerdoti in crisi. / Per chi dispera della salvezza. / O Dio, che ci sei padre e madre, fratello, amico e sposo, in questa eucaristia ti esprimiamo l'anelito di tutta la Chiesa, che con il Cristo tuo Figlio è in cammino verso la beata eternità. A te la potenza e l'onore per i secoli dei secoli. Amen.
</p>

<p>
<u>OFFERTORIO</u> / O Dio, da te provengono questi doni e tu li accetti come segno del nostro servizio sacerdotale: fa’ che, per tua misericordia, l’offerta che ascrivi a nostro merito ci ottenga il premio della gioia eterna. Per Cristo nostro Signore
</p>

<p>
<img src="./MM/ComunioneSpirituale.jpg">
</p>

<p>
<u>COMMUNIO</u> / Canterò al Signore, che mi ha beneficato, e loderò il nome del Signore Altissimo. (Sal 12,6) ♦ Ecco, io sono con voi tutti i giorni, sino alla fine del mondo. (Mt 28,20)
</p>

<p>
<u>GRATIAS</u> / Saziati dal dono di salvezza, invochiamo la tua misericordia, o Signore: questo sacramento, che ci nutre nel tempo, ci renda partecipi della vita eterna. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / San Bernardo (1091-1153) monaco cistercense e dottore della Chiesa / Discorsi, 37, sul Cantico dei Cantici / "Già al presente cento volte tanto" / "Seminate nella giustizia, dice il Signore, e raccoglierete la speranza della vita". Non ti rimanda all'ultimo giorno, quando tutto ti sarà dato realmente e non più nella speranza; egli parla del presente. Certo, grande sarà la nostra gioia, infinita la nostra esultanza, quando comincerà la vita vera. Ma già la speranza di una tale gioia non può essere senza gioia. "Siate lieti nella speranza", dice l'apostolo Paolo (Rm 12,12). E Davide non dice che sarà nella gioia, bensì che vi è stato il giorno in cui ha sperato di entrare nella casa del Signore (Sal 122,1). Non possedeva ancora la vita, eppure aveva già mietuto la speranza della vita. E faceva l'esperienza della verità della Scrittura che dice che non soltanto la ricompensa ma anche "l'attesa dei giusti finirà in gioia" (Prv 10,28). Nell'animo di chi ha seminato per la giustizia, questa gioia è prodotta dalla convinzione che i suoi peccati sono perdonati... Chiunque tra voi, dopo gli inizi amari della conversione, ha la fortuna di vedersi alleggerito dalla speranza dei beni che attende... raccoglie fin d'ora il frutto delle sue lacrime. Ha visto Dio e lo ha sentito dire: "Dategli del frutto delle sue mani" (Prv 31,31). Come è possibile che colui che ha "gustato e visto quanto è buono il Signore" (Sal 34,9) non abbia visto Dio? Il Signore Gesù si mostra molto buono verso chi riceve da lui non soltanto la remissione delle sue colpe, ma anche il dono della santità e, meglio ancora, la promessa della vita eterna. Beato chi ha già raccolto una così bella messe... Il profeta dice il vero: "Chi semina nelle lacrime mieterà con giubilo" (Sal 126,5)... Nessun profitto né onore  terreno potrà superare la nostra speranza e questa gioia di sperare, ormai profondamente radicata nei nostri cuori: "La speranza non delude, perché l'amore di Dio è stato riversato nei nostri cuori per mezzo dello Spirito Santo che ci è stato dato" (Rm 5,5).
</p>

<p>
<u>EVANGELIZO-21</u> / Santa Caterina da Siena (1347-1380) terziaria domenicana, dottore della Chiesa, compatrona d'Europa / L'obbedienza, cap. VII, n. 160 (Il dialogo, tomo 2) / Cento per uno! / [Santa Caterina ha sentito Dio dirle:] A Pietro che gli chiedeva: "Maestro, noi abbiamo lasciato tutto e ti abbiamo seguito! Cosa riceveremo in cambio?", la mia Verità diede questa risposta: "Vi darò per uno cento e possederete la vita eterna" (Mc 10,28-30). - Come se dicesse: Hai fatto bene., Pietro, a lasciare tutto; ché in altro modo non mi potevi seguire, ma Io in questa vita te ne darò per uno cento! E quale è questo centuplo, dilettissima figlia, a cui dopo segue la vita eterna? Cosa intendeva e voleva dire la mia Verità? Parlava di beni temporali? Non propriamente, anche se talvolta moltiplico i beni temporali a beneficio di coloro che sono generosi nell'elemosina. Ma di cosa si tratta allora? - Senti bene: quello che dà la propria sua volontà, mi dà "una" cosa: la sua volontà. Ed io, per quest'unica cosa, gli rendo "cento". Perché il numero di cento? Perché cento è numero perfetto, e non puoi aggiungervi nulla, a meno che non ricominci a contare dall'uno. Così la carità è perfettissima sopra tutte l'altre virtù, ché non si può salire a virtù più perfetta. E non si può aggiungere alla sua perfezione che tornando alla conoscenza di se stessi per ricominciare un nuovo centinaio di meriti, ma si arriva sempre al numero "cento" e ci si ferma. Questo è quel centuplo che dono a coloro che mi hanno dato l'uno della loro volontà, e nell'obbedienza generale e in quella particolare. E' con questo centuplo che avete la vita eterna! (...) Il centuplo è il fuoco della divina carità. E perché hanno ricevuto da me il centuplo, sono nella gioia straordinaria che riempie tutto il loro cuore.
</p>

<p>
<u>DiBruno1</u> / Ecco, noi abbiamo lasciato tutto / (Sir 35,1-15; Sal 49; Mc 10,28-31) / L’uomo dai molti beni non ha lasciato tutto, non ha seguito Gesù. Si è esposto al pericolo della non salvezza eterna. Pietro rassicura Gesù. Loro hanno lasciato tutto e lo hanno seguito. Le regole di come tutto si lasci Gesù le ha dettate sia nel Vangelo secondo Matteo che in quello secondo Luca. Tutto è veramente tutto, compresi gli affetti e ogni altra relazione che potrebbe togliere anche un solo minuto alla consegna alla volontà del Padre. Anche Gesù si è tutto messo nella volontà del Padre suo. / Mentre camminavano per la strada, un tale gli disse: «Ti seguirò dovunque tu vada». E Gesù gli rispose: «Le volpi hanno le loro tane e gli uccelli del cielo i loro nidi, ma il Figlio dell’uomo non ha dove posare il capo». A un altro disse: «Seguimi». E costui rispose: «Signore, permettimi di andare prima a seppellire mio padre». Gli replicò: «Lascia che i morti seppelliscano i loro morti; tu invece va’ e annuncia il regno di Dio». Un altro disse: «Ti seguirò, Signore; prima però lascia che io mi congedi da quelli di casa mia». Ma Gesù gli rispose: «Nessuno che mette mano all’aratro e poi si volge indietro è adatto per il regno di Dio» (Lc 9,57-62). / E andarono da lui la madre e i suoi fratelli, ma non potevano avvicinarlo a causa della folla. Gli fecero sapere: «Tua madre e i tuoi fratelli stanno fuori e desiderano vederti». Ma egli rispose loro: «Mia madre e miei fratelli sono questi: coloro che ascoltano la parola di Dio e la mettono in pratica» (Lc 8,19-21). / Abbandonare tutto non è semplice. Non basta abbandonare le cose. Si deve lasciare ogni pensiero, desiderio del nostro cuore, perché è il Padre nello Spirito Santo che deve prendere il loro posto. Anche questa verità è stata solennemente annunziata da Gesù. Si possono anche lasciare le cose, ma è se stessi che si deve lasciare. San Paolo ci rivela che Gesù si è svuotato di sé, si è annientato. Tutto ha dato al Padre. / Abbiate in voi gli stessi sentimenti di Cristo Gesù: egli, pur essendo nella condizione di Dio, non ritenne un privilegio l’essere come Dio, ma svuotò se stesso assumendo una condizione di servo, diventando simile agli uomini. Dall’aspetto riconosciuto come uomo, umiliò se stesso facendosi obbediente fino alla morte e a una morte di croce. Per questo Dio lo esaltò e gli donò il nome che è al di sopra di ogni nome, perché nel nome di Gesù ogni ginocchio si pieghi nei cieli, sulla terra e sotto terra, e ogni lingua proclami: «Gesù Cristo è Signore!», a gloria di Dio Padre (Fil 2,5-11). / Le tentazioni per chi ha lasciato tutto per seguire Gesù sono senza numero. A poco a poco, tentazione dopo tentazione, ci si riprende la mente, il cuore, la volontà, il tempo, le decisioni. Ora si tralascia una cosa e ora un’altra. Oggi ci siamo ripresa tutta la falsità, l’immoralità, l’idolatria, la superstizione, tutto quanto appartiene al regno delle tenebre. Molti sono nel regno di Dio ma a servizio del regno delle tenebre. Anche Gesù veniva perennemente tentato a liberarsi dal Padre e a seguire il suo cuore, senza più ascolto dello Spirito Santo. Gesù mai è caduto in una sola tentazione. Il mai è assoluto. / Pietro allora prese a dirgli: «Ecco, noi abbiamo lasciato tutto e ti abbiamo seguito». Gesù gli rispose: «In verità io vi dico: non c’è nessuno che abbia lasciato casa o fratelli o sorelle o madre o padre o figli o campi per causa mia e per causa del Vangelo, che non riceva già ora, in questo tempo, cento volte tanto in case e fratelli e sorelle e madri e figli e campi, insieme a persecuzioni, e la vita eterna nel tempo che verrà. Molti dei primi saranno ultimi e gli ultimi saranno primi». / In un istante il tutto si può anche lasciare. Ma fin da subito iniziano gli ininterrotti colpi della tentazione. Questa, simile ad un martello pneumatico, inizia a scavare nella mente, nel cuore, nella volontà e a poco a poco riesce ad insinuarsi. Una volta che la crepa è stata prodotta, tutto diviene facile. Con il tempo tutto di noi viene nuovamente conquistato. Siamo di Cristo solo marginalmente. Siamo di noi stessi nei fatti e nella realtà. Come si fa a non riprenderci ciò che abbiamo lasciato? Vi è solo una via perché questo non avvenga. Crescere in sapienza e grazia, ravvivando lo Spirito Santo in noi perché possa agire con tutta la sua potenza e sapienza divina. O si cresce o si perisce. / Madre di Dio, Angeli, Santi, non permettete che ci riprendiamo ciò che abbiamo dato.
</p>

<p>
<u>DiBruno-21</u> / Ecco, noi abbiamo lasciato tutto e ti abbiamo seguito (Mc 10,28-31) / Abramo, nostro padre nella fede, è esempio universale, per ogni discepolo di Gesù. Lui veramente ha lasciato tutto per obbedienza al suo Dio e Signore: “Il Signore disse ad Abram: «Vattene dalla tua terra, dalla tua parentela e dalla casa di tuo padre, verso la terra che io ti indicherò. Farò di te una grande nazione e ti benedirò, renderò grande il tuo nome e possa tu essere una benedizione. Benedirò coloro che ti benediranno e coloro che ti malediranno maledirò, e in te si diranno benedette tutte le famiglie della terra». Allora Abram partì, come gli aveva ordinato il Signore” (Gen 12,1-4). Dopo queste cose, Dio mise alla prova Abramo e gli disse: «Abramo!». Rispose: «Eccomi!». Riprese: «Prendi tuo figlio, il tuo unigenito che ami, Isacco, va’ nel territorio di Mòria e offrilo in olocausto su di un monte che io ti indicherò».  Abramo si alzò di buon mattino, sellò l’asino, prese con sé due servi e il figlio Isacco, spaccò la legna per l’olocausto e si mise in viaggio verso il luogo che Dio gli aveva indicato. Il terzo giorno Abramo alzò gli occhi e da lontano vide quel luogo. Allora Abramo disse ai suoi servi: «Fermatevi qui con l’asino; io e il ragazzo andremo fin lassù, ci prostreremo e poi ritorneremo da voi». Abramo prese la legna dell’olocausto e la caricò sul figlio Isacco, prese in mano il fuoco e il coltello, poi proseguirono tutti e due insieme. Isacco si rivolse al padre Abramo e disse: «Padre mio!». Rispose: «Eccomi, figlio mio». Riprese: «Ecco qui il fuoco e la legna, ma dov’è l’agnello per l’olocausto?». Abramo rispose: «Dio stesso si provvederà l’agnello per l’olocausto, figlio mio!». Proseguirono tutti e due insieme.  Così arrivarono al luogo che Dio gli aveva indicato; qui Abramo costruì l’altare, collocò la legna, legò suo figlio Isacco e lo depose sull’altare, sopra la legna. Poi Abramo stese la mano e prese il coltello per immolare suo figlio. Ma l’angelo del Signore lo chiamò dal cielo e gli disse: «Abramo, Abramo!». Rispose: «Eccomi!». L’angelo disse: «Non stendere la mano contro il ragazzo e non fargli niente! Ora so che tu temi Dio e non mi hai rifiutato tuo figlio, il tuo unigenito». Allora Abramo alzò gli occhi e vide un ariete, impigliato con le corna in un cespuglio. Abramo andò a prendere l’ariete e lo offrì in olocausto invece del figlio. Abramo chiamò quel luogo «Il Signore vede»; perciò oggi si dice: «Sul monte il Signore si fa vedere».  L’angelo del Signore chiamò dal cielo Abramo per la seconda volta e disse: «Giuro per me stesso, oracolo del Signore: perché tu hai fatto questo e non hai risparmiato tuo figlio, il tuo unigenito, io ti colmerò di benedizioni e renderò molto numerosa la tua discendenza, come le stelle del cielo e come la sabbia che è sul lido del mare; la tua discendenza si impadronirà delle città dei nemici. Si diranno benedette nella tua discendenza tutte le nazioni della terra, perché tu hai obbedito alla mia voce» (Gen 22,1-18). Con l’offerta del figlio, Dio è per Abramo il suo passato, il suo presente, il suo futuro. Solo Dio e Dio solo è la vita di Abramo. È come se la storia scomparisse. / In quel tempo, Pietro prese a dire a Gesù: «Ecco, noi abbiamo lasciato tutto e ti abbiamo seguito». Gesù gli rispose: «In verità io vi dico: non c’è nessuno che abbia lasciato casa o fratelli o sorelle o madre o padre o figli o campi per causa mia e per causa del Vangelo, che non riceva già ora, in questo tempo, cento volte tanto in case e fratelli e sorelle e madri e figli e campi, insieme a persecuzioni, e la vita eterna nel tempo che verrà. Molti dei primi saranno ultimi e gli ultimi saranno primi». / Chi vuole camminare dietro Cristo, deve scegliere solo Cristo. Cristo dovrà essere il suo passato, il suo presente, il suo futuro. Si sceglie Cristo, se il discepolo ogni giorno si spoglia di ogni suo pensiero, volontà, desiderio, aspirazione. Tutto deve fare per Cristo in vista di Cristo. Se Cristo è il fine della sua vita, ogni altra cosa è solo mezzo. Se è mezzo può essere sempre abbandonato. Questa libertà del cuore e della mente chiede Gesù ai suoi discepoli. Gesù vive per il Padre in vista del Padre. Al Padre offre anche il suo corpo, la sua anima, il suo spirito, la sua volontà. Nulla Gesù trattiene per sé, perché la sua vita è il Padre. Lascia tutto chi vive in un vuoto cosmico. Tutto esiste, ma è come se nulla esistesse, perché il discepolo di Gesù è solo del suo Maestro. / Madre della Redenzione, Angeli, Santi, fate che il discepolo sia tutto del suo Signore. 
</p>

<p>
<u>Silvestrini-21</u> / Noi abbiamo lasciato tutto... Non si può dubitare della convinzione sincera di Pietro nell'affermare che "ha lasciato tutto". Seguire prontamente Gesù è stato certamente un atto di amore e di fiducia nel maestro... Tuttavia "tra il dire e il fare c'è di mezzo il mare". Il Signore è esigente e ci vuole votati totalmente alla sua causa. Per questo è necessario che sappiamo valutare le nostre forze. Ci dice un santo dottore: "Non lascia nulla chi non lascia se stesso". Pietro e gli apostoli sono ancora bramosi dei primi posti... Urge la necessità di non farci ingannare dalle apparenze e dal sottile rifiorire dell'egoismo che è così difficile a morire! Anche se il Signore accoglie come vero quanto afferma Pietro, forse non sarebbe fuori posto un po' di umiltà e di timore quando facciamo le nostre assicurazioni di fedeltà agli impegni presi, sia come anime consacrate sia come discepoli del suo vangelo. L'adesione piena alla volontà del Signore dovrebbe guidare tutte le nostre scelte, anche quando ciò comporta la rinuncia ai nostri programmi di vita. Alla supremazia del Signore ci richiama anche il Siràcide quando dice: "Non presentarti a mani vuote dinanzi al Signore!" Non perché egli abbia bisogno di qualche cosa: tutto è suo. Ma la creatura ha il dovere di riconoscere che tutto ciò che è e che ha, è dono gratuito della benevolenza del Creatore. Da qui la riconoscenza e il ringraziamento, che è sempre da rinnovare.
</p>

<p>
<u>LOYOLA1</u> / L’affermazione di Pietro – «ecco, noi abbiamo lasciato tutto e ti abbiamo seguito» – fa eco all’incontro tra Gesù e il giovane ricco, che triste gli volta le spalle e se ne va perché possedeva molti beni. La differenza tra questo giovane e i discepoli non sta nel desiderio di incontrare e conoscere Gesù, ma nella disponibilità a farlo fino in fondo. Essere discepoli, infatti, passa per liberare il cuore, la mente, le mani da tutto ciò che può essere un ostacolo a camminare dietro al maestro. Nelle parole di Pietro l’accento, allora, non è tanto sul lasciare tutto, ma sul seguire Lui. La risposta di Gesù ci fa capire che dietro questo “lasciare tutto” non c’è la dura richiesta di ritrovarci “azzerati”, privati di ogni affetto o bene. Al contrario, si tratta di fare posto a Lui per essere davvero ricchi! Quando si è lasciato tutto per mettere Gesù al centro della propria vita, non si perde qualcosa a cui teniamo, ma si riceve ancor di più in Lui. Quando l’amicizia con il Signore è il fondamento su cui costruiamo la nostra vita, allora ci rendiamo conto – anche con sorpresa – che siamo benedetti cento volte tanto (come dire senza alcun limite) e che le realtà messe in secondo piano per il Signore ci sono donate in una forma nuova, non solo a nostro beneficio ma per tutti. Seguire Gesù significa in fondo prendere distanza da tutte quelle immagini, affascinanti ma posticce, di una felicità centrata solo su noi stessi, sostenendo la lotta (le persecuzioni evangeliche) contro chi propone questo modello autocentrato. Chi/che cosa è al centro della mia vita e dà ordine a tutto il resto? Quali realtà della mia vita faccio fatica a lasciare per il Vangelo? Quali immagini di felicità hanno più presa su di me? (Giuseppe Riggio SJ)
</p>

<p>
<u>LOYOLA-21</u> / La porzione di Buona Notizia che oggi è offerta alla nostra meditazione si inserisce in un discorso che cerca di rispondere alla domanda posta dai discepoli a Gesù qualche versetto prima: «maestro, chi può salvarsi?». Gesù ricorda ai suoi che realizzare la propria vita non è nelle nostre possibilità, è dono gratuito di un Padre insuperabile in generosità! Ricamo a doppio filo intessuto con i fili della salvezza e della generosità, che per l’azione delle Spirito, può essere impresso oggi nel tuo cuore. La realizzazione di questo “di più” di bellezza ha però nell’esagerata stima di sé stessi un grande nemico! Chiedi allo Spirito Santo il dono di una rinnovata armonia tra il donarti e il lasciarti amare. Così da poter sperimentare il “miracolo” dell’arrivare primo per esserti attardato a prenderti cura di chi non aveva nessuno, nel gustare con gratitudine i tanti doni ricevuti! / Quali comportamenti attuo per salvarmi da solo? Chiedi al Signore la Grazia di riconoscerli e prova a rimetterli nella Sue mani di Padre! In quale ambito della vita (relazione con Dio, cura di me stesso, famiglia, amici, lavoro, società…) dovrei crescere in generosità? Quale sfumatura d’orgoglio rende talvolta frenetiche, ansiose e infruttuose le mie giornate? (Narciso Sunda SJ)
</p>

<p>
<u>LettureBose</u> / Non desistere dalla preghiera / Le passioni cattive sono talmente malvagie, difficili a curarsi, e così fortemente radicate nel profondo dell'anima che non è possibile sradicarle ed estirparle soltanto con l'impegno e la virtù umana; solo se, attraverso la preghiera, si prende come alleata la potenza dello Spirito, si può riuscire a dominare la cattiveria che ci tiranneggia dal di dentro ... Occorre dunque vigilare con saldezza, rivolgendosi spesso alla propria anima come un comandante che grida e ordina: Uomo, custodisci con ogni cura il tuo cuore; da questo viene la vita (Pr 4,23). Custode dell'anima è il pensare secondo il vangelo, fortificato dal timore di Dio, dalla grazia dello Spirito e da opere gradite a Dio. Chi arma in tal modo la propria anima respinge gli assalti del tiranno, cioè la menzogna, il desiderio disordinato, l'orgoglio, l'ira, l'invidia e tutto ciò che di cattivo si muove dentro di noi ... Tu conosci la vedova del vangelo che presentò a un giudice insensibile la grande ingiustizia subita; supplicò per molto tempo e con grande insistenza e riuscì a piegare l'insensibilità del giudice e a ottenere il castigo di chi l'aveva oppressa. Per questo anche tu non desistere dalla preghiera; se l'insistenza delle preghiere della vedova riuscì a piegare il magistrato (Lc 18,1-5), perché noi non dovremmo insistere presso Dio, la cui misericordia sa spesso prevenire le richieste? Il Signore stesso, accogliendo la nostra insistenza nella preghiera ed esortandoci a pregare con zelo dice: Guardate cosa dice l'ingiusto giudice, quanto più il Padre nostro celeste farà giustizia a quelli che gridano a lui giorno e notte e vi dico che vi renderà presto giustizia (Lc 18,6-8) ... Non pensare però, a motivo della ricchezza e dell'abbondanza dello Spirito, di non aver più bisogno di nulla per raggiungere la perfezione; anzi, quando giunge su di te questo ricco dono, allora devi sentirti povero, umile, attendere che si riversi nella tua anima l'amore, fondamento di ogni tesoro della grazia, e lottare contro ogni passione cattiva finché non avrai raggiunto il fine della vita cristiana. (Gregorio di Nissa, Il fine cristiano, pp. 54-61)
</p>

<p>
<u>FEGF1</u> / «Già al presente cento volte tanto… e nel futuro la vita eterna»  Papa Leone Tredicesimo / Queste verità [della dottrina sociale della Chiesa] sono molto efficaci ad abbassar l'orgoglio dei fortunati e togliere all'avvilimento i miseri, ad ispirare indulgenza negli uni e modestia negli altri. Così le distanze, tanto care all'orgoglio, si accorciano; né riesce difficile ottenere che le due classi, stringendosi la mano, scendano ad amichevole accordo. Ma esse, obbedendo alla legge evangelica, non saranno paghe di una semplice amicizia, ma vorranno darsi l'amplesso dell'amore fraterno. Poiché conosceranno e sentiranno che tutti gli uomini hanno origine da Dio, Padre comune; che tutti tendono a Dio, fine supremo, che solo può rendere perfettamente felici gli uomini e gli angeli; che tutti sono stati ugualmente redenti da Gesù Cristo e chiamati alla dignità della figliolanza divina, in modo che non solo tra loro, ma con Cristo Signore, «primogenito fra molti fratelli» (Rm 8,29), sono congiunti col vincolo di una santa fraternità. Conosceranno e sentiranno che i beni di natura e di grazia sono patrimonio comune del genere umano e che nessuno, senza proprio merito, verrà diseredato dal retaggio dei beni celesti: perché «se tutti figli, dunque tutti eredi; eredi di Dio, e coeredi di Gesù Cristo» (Rm 8,17).
</p>

<p>
<u>FEGF2</u> / «Divine Calls» «Noi abbiamo lasciato tutto e ti abbiamo seguito»  Cardinal John Henry Newman nel diciannovesimo secolo / Non veniamo chiamati una sola volta, ma tante volte; per tutta la nostra vita, Cristo ci chiama. Ci ha chiamati dapprima nel battesimo, ma anche dopo; sia che obbediamo alla sua voce sia che non obbediamo , ci chiama ancora nella sua misericordia. Se veniamo meno alle promesse battesimali, ci chiama al pentimento. Se ci sforziamo di rispondere alla nostra vocazione, ci chiama sempre più avanti, di grazia in grazia, di santità in santità finché ci sarà lasciata la vita per questo. Abramo è stato chiamato a lasciare la sua casa e il suo paese (Gen 12,1), Pietro le sue reti (Mt 4,18), Matteo il suo lavoro (Mt 9,9), Eliseo la sua fattoria (1 Re 19,19), Natanaèle il suo luogo in disparte (Gv 1,47). Senza sosta tutti siamo chiamati, da una cosa ad un’altra, sempre più avanti, senza avere nessun luogo per riposarci, ma salendo verso il nostro riposo eterno, e obbedendo ad una chiamata interiore nell’unico scopo di essere pronti a sentirne un’altra. Cristo ci chiama senza sosta, per giustificarci senza sosta; senza sosta e sempre di più, egli vuole santificarci e glorificarci. Occorre che lo capiamo, ma siamo lenti ad accorgerci di questa grande verità, che cioè Cristo cammina, in un certo senso, in mezzo a noi, e con la mano, gli occhi, la voce, ci fa cenno di seguirlo. Non comprendiamo che la sua chiamata ha luogo proprio in questo momento. Pensiamo che ha avuto luogo al tempo degli apostoli; ma non ci crediamo, non l’aspettiamo veramente per noi stessi.
</p>

<p>
<u>MichaelDavide Semeraro</u> / Già ora / Il disagio dei discepoli davanti alla fuga di quel tale, così amato dal Signore da sentirsi troppo amato da preferire di continuare il suo cammino lontano da Lui, raggiunge livelli di guardia significativi: «Ecco, noi abbiamo lasciato tutto e ti abbiamo seguito» (Mc 10,28). Il Signore Gesù non contraddice Pietro, che si fa portavoce non solo degli apostoli, ma dei discepoli di ogni tempo, e nondimeno lo porta oltre la coscienza della rinuncia per coglierne più profondamente il senso. Questo passo viene fatto dal Signore con i sette riferimenti precisi che concretizzano quel generico «tutto» evocato da Pietro e diventa concretamente: «casa, fratelli o sorelle, o madre o padre o figli o campi» (10,29). Eppure, la rinuncia a tutto, che viene confermata dal Signore, deve essere continuamente come ulteriormente verificata, per non cadere nella stessa disperazione di quel tale, e questo può avvenire solo a ripartire dalle motivazioni profonde: «per causa mia e per causa del Vangelo»! Se la rinuncia è una rinuncia cristologica ed evangelica, allora è già una piena ricompensa che non ammette né ritardi, né rimandi: «che non riceva già ora, in questo tempo, cento volte tanto… insieme a persecuzioni e la vita eterna nel mondo che verrà» (Mc 10,30). Stranamente e significativamente manca all’appello il «padre»! Come spiega Bernardo di Chiaravalle: «Non ti rimanda all'ultimo giorno, quando tutto ti sarà dato realmente e non più nella speranza; egli parla del presente. Certo, grande sarà la nostra gioia, infinita la nostra esultanza, quando comincerà la vita vera. Ma già la speranza di una tale gioia non può essere senza gioia. Nell'animo di chi ha seminato per la giustizia, questa gioia è prodotta dalla convinzione che i suoi peccati sono perdonati. Chiunque tra voi, dopo gli inizi amari della conversione, ha la fortuna di vedersi alleggerito dalla speranza dei beni che attende, raccoglie fin d'ora il frutto delle sue lacrime. Il Signore Gesù si mostra molto buono verso chi riceve da lui non soltanto la remissione delle sue colpe, ma anche il dono della santità e, meglio ancora, la promessa della vita eterna. Beato chi ha già raccolto una così bella messe» (BERNARDO DI CHIARAVALLE, Discorsi sul Cantico dei Cantici, 37). L’esortazione del Siracide assume così tutta la sua forza e la sua straordinaria ricchezza: «Non presentarti a mani vuote davanti al Signore» (Sir 35,6) e ancora «In ogni offerta mostra lieto il tuo volto, con gioia consacra la tua decima» (Sir 35,11). Tutto ciò nel Vangelo diventa offerta di se stessi in pienezza, assumendo quella logica pasquale che non ammette più nessun calcolo se non quello della pienezza che si identifica con l’assoluta perdita: «Molti dei primi saranno ultimi e gli ultimi saranno primi» (Mc 10,31) Tutto ciò avviene per un motivo tanto semplice quanto rivoluzionario: «perché il Signore è giudice e per lui non c’è preferenza di persone» (Sir 35,14). Come pure non c’è differenza di tempi e già ora è donata la pienezza del Regno, se ne assumiamo la logica con cuore e «occhio contento» (Sir 35, 10), e questo «già ora» (Mc 10,30).
</p>

<p>
<u>Luigi Maria Epicoco</u> / Adesso / “In quel tempo, Pietro prese a dire a Gesù: «Ecco, noi abbiamo lasciato tutto e ti abbiamo seguito»”. Sembra di sentire il figlio maggiore della parabola del figliol prodigo che cerca di monetizzare il suo rapporto con il padre e che è un po’ quello che tutti più o meno pensiamo ma che non troviamo il coraggio di dire ad alta voce. Poi quando la vita ci pesta un piede rinfacciamo a Dio tutto: “ho sempre fatto tutto quello che dovevo fare e che la fede mi ha insegnato, perché hai fatto accadere questo?”. È inutile, è così umana questa logica commerciale in cui vogliamo far rientrare anche Dio. Gesù non sembra scandalizzato da queste parole. È bello sapere che Gesù non si meraviglia della nostra umanità, anche quando palesa degli aspetti così mediocri. Prende sul serio anche certi aspetti, ma lo fa per portarci a un livello più alto. Il contraccambio che riceviamo non è in termini semplicemente materiali. “In verità io vi dico: non c’è nessuno che abbia lasciato casa o fratelli o sorelle o madre o padre o figli o campi per causa mia e per causa del Vangelo, che non riceva già ora, in questo tempo, cento volte tanto”. Quel centuplo è fatto di una consapevolezza nuova che Cristo aggiunge alla nostra vita. È un di più che centuplica la nostra capacità di gustarci le cose. Cento volte in più in gusto della vita, non in semplici cose. E tutto ciò è necessario affinché non si fraintenda il cristianesimo come l’attaccamento malato alla logica del sacrificio. Vivere di sacrificio significa vivere mortificando la vita e pensando che da quella mortificazione ne avremo una contropartita più grande. È vivere sbilanciati così tanto nell’al di là da dimenticare completamente l’al di qua. Ma se la vita eterna è tale significa che non ha a che fare solo con il dopo, ma anche con l’adesso. Ecco perché dovremmo sperimentare una vita eterna, una vita piena anche ora, diversamente saremmo solo alienati ma non credenti. Pietro lo ha capito prima di tutti, e ci ha offerto un cristianesimo con i piedi per terra.
</p>

<p>
<u>HomilyVoice-21</u> / <a href="file:///D:/MULO/HomilyVoice" title="HomilyVoice" class="file">HomilyVoice</a><br>
MARTEDÌ 25 MAGGIO – VIII SETTIMANA T. O. [B]<br>
PRIMA LETTURA<br>
Chi osserva la legge vale quanto molte offerte; chi adempie i comandamenti offre un sacrificio che salva. Cosa gradita al Signore è tenersi lontano dalla malvagità, sacrificio di espiazione è tenersi lontano dall’ingiustizia.<br>
Le relazioni dell’uomo con il suo Creatore e Signore, dell’uomo con se stesso, dell’uomo con ogni altro uomo, dell’uomo con il creato e ogni essere in esso esistente, è regolato dalla divina volontà.<br>
La divina volontà non è però arbitrio. È solo rivelazione all’uomo della verità del suo Creatore e Signore, della verità della sua natura, della verità della natura di ogni altro uomo, della verità della creazione e di quanto esiste in essa. Arbitrio è uscire dalla verità della propria natura e far dipendere ogni cosa dalla propria volontà.<br>
Il caos che oggi ci governa è la cancellazione della verità e l’elevazione e l’innalzamento della volontà dell’uomo a creatrice della verità. Cosa comporta l’aver costituito la volontà creatrice della verità? <br>
La negazione della stessa evidenza. È come se io dicessi che un leone e una pecora sono la stessa cosa o che tra il veleno e l’acqua potabile non vi è alcuna differenza. La verità di natura del leone e la verità di natura della pecora non sono la stessa cosa, come non sono la stessa cosa la verità di natura del veleno e la verità di natura della pecora. <br>
Tra la farina e la cocaina la verità di natura è differente. Perché allora negare che vi sia una differente verità di natura da un essere maschio e un essere femmina, tra un uomo e una donna? È qui che la razionalità s’inceppa e tutto diviene irrazionale.<br>
Ma se un uomo diviene irrazionale è segno che ha trasformato la sua verità di natura. È come se fosse geneticamente mutato. Da natura razionale si è trasforma in natura irrazionale. Questo però significa che diviene incapace, poiché di natura irrazionale, distinguere anche il bene dal male, il giusto dall’ingiusto, la verità dalla falsità, l’utile dall’inutile. <br>
Un discepolo di Gesù mai potrà divenire irrazionale nella natura. Se diviene irrazionale è segno che ha rotto ogni legame con il Padre celeste, con Cristo Gesù, con lo Spirito Santo, con la Rivelazione, con la Parola del Signore, con il Vangelo. È segno che si è separato dalle sorgenti eterne della sua verità creata da Dio a sua immagine e somiglianza e redenta da Cristo per una nuova rigenerazione nello Spirito Santo.<br>
Che l’uomo abbia costituito la sua volontà creatrice della realtà, non significa poi che la natura gli obbedisca. La natura obbedisce solo alla sua verità. L’uomo può anche pensare di poter domani creare una nuova natura, in verità non creerà mai una nuova natura, potrà solo corrompere maggiormente la natura attualmente già corrotta.<br>
Vale per tutti quanto rivela il Libro della Sapienza: “L’uomo uccide con la sua malvagità, ma non può far ritornare uno spirito che se n’è andato, né libera un’anima già accolta nel regno dei morti” (Sap 16,14). L’uomo oggi per volontà dispotica ha assunto su di sé una grande responsabilità: “Può uccidere l’intera umanità con le sue leggi, ma poi non ha il potere di riportarla in vita”. Molte sue leggi stano uccidendo l’uomo, domani quando lo si vorrà risuscitare non vi sarà alcuna possibilità. Il danno è irreparabile e irreversibile. Ma essendo l’uomo geneticamente mutato, da natura di verità si è fatto natura di falsità e da natura razionale si è trasformato in natura irrazionale, senza un intervento del suo Creatore e Signore non avrà nessuna possibilità di risalire dagli abissi nei quali sta giorno per giorno precipitando, sfracellandosi.<br>
Chi è allora il cristiano? È colui che ha scelto di vivere ogni relazione con il Padre Celeste, con Cristo Signore, con lo Spirito Santo, con se stesso, con ogni uomo, con l’intera creazione dalla divina volontà, mai dalla sua. Vivere le relazioni dal Vangelo e viverle dalla propria volontà vi è la stessa differenza che vi è tra la luce e le tenebre. Ora Gesù ha posto come prima condizione per essere suoi discepoli la volontà. Se vuoi, vivi la tua vita dal Vangelo. Se non vuoi, vivila dalla tua volontà. Sappi però che se non vivi la vita dal Vangelo, mai potrai raccogliere i frutti che maturano dal Vangelo e che sono frutti di vita eterna. Se tu sceglie di vivere la tua vita dall’irrazionalità e dalle tenebre, raccoglierai solo frutti di morte.<br>
Oggi purtroppo neanche questa verità si può dire. Ed è questo il triste frutto dell’uomo geneticamente modificato, trasformato. Non concepisce neanche che possa esistere la verità oggettiva, la verità di natura, la verità di una sequela. Non credo vi siano abissi più profondi di quello nel quale noi stiamo precipitando. Ormai solo l’irrazionalità ha diritto di essere proclamata. La razionalità dovrà esser bandita dalla nostra terra.
</p>

<p>
LEGGIAMO Sir 35,1-15<br>
Chi osserva la legge vale quanto molte offerte; chi adempie i comandamenti offre un sacrificio che salva. Chi ricambia un favore offre fior di farina, chi pratica l’elemosina fa sacrifici di lode. Cosa gradita al Signore è tenersi lontano dalla malvagità, sacrificio di espiazione è tenersi lontano dall’ingiustizia. Non presentarti a mani vuote davanti al Signore, perché tutto questo è comandato. L’offerta del giusto arricchisce l’altare, il suo profumo sale davanti all’Altissimo. Il sacrificio dell’uomo giusto è gradito, il suo ricordo non sarà dimenticato.<br>
Glorifica il Signore con occhio contento, non essere avaro nelle primizie delle tue mani. In ogni offerta mostra lieto il tuo volto, con gioia consacra la tua decima. Da’ all’Altissimo secondo il dono da lui ricevuto, e con occhio contento, secondo la tua possibilità, perché il Signore è uno che ripaga e ti restituirà sette volte tanto. Non corromperlo con doni, perché non li accetterà, e non confidare in un sacrificio ingiusto, perché il Signore è giudice e per lui non c’è preferenza di persone.<br>
Osserviamo alcune parole contenute nel sacro testo: malvagità, ingiustizia, avarizia, ripagare, corrompere, giudizio. Tutte queste parole hanno senso in un contesto di verità oggettiva, verità di natura. In un contesto di volontà creatrice della realtà non c’è posto per la malvagità e neanche per l’ingiustizia e l’avarizia. Neanche vi potrà essere un giudizio sulle azioni degli uomini. Se Dio non esiste neanche lo si potrà corrompere. Con l’uomo geneticamente trasformato in essere irrazionale, tutte le relazioni risulteranno sfasate. Né la volontà rimane ferma in ciò che crea oggi. Essa è in una creazione ininterrotta. Più l’uomo viene colpito dall’irrazionalità e più la sua volontà gli conferisce potere divini, che in verità sono solo inganno e illusione, perché sono solo poteri di morte, non di vita. L’uomo ha un solo potere: distruggere se stesso, l’umanità e la terra. Poteri di vita a lui non sono stati dati.<br>
Se lui vuole poteri di vita se divenire una cosa sola con Cristo Gesù. Perché questo possa avvenire, lui deve lasciarsi ricreare dallo Spirito Santo, attraverso l’azione sacramentale e ministeriale della Chiesa. Ma è proprio questo che l’uomo geneticamente trasformato in natura irrazionale non vuole: la verità di creazione e di redenzione che la Chiesa insegna per mandato divino. <br>
Quali prospettive abbiamo noi per creare la speranza in un futuro nel quale la verità di natura ritorni a riprendere il suo posto nelle relazioni tra gli uomini. La speranza sta tutta nella perseveranza di chi ancora crede nella verità di creazione e di redenzione di Gesù Signore. Si persevera facendo propria verità la verità di Cristo Signore e con la fortezza, sapienza, intelligenza, scienza e timore del Signore, vivendola e testimoniandola per tutti i giorni della nostra vita. All’uomo dobbiamo mostrare che si può vivere in una natura di verità, verità di creazione rigenerata e santificata dalla verità di redenzione, che è in Cristo Gesù.<br>
Il Signore nella sua misericordia ha lasciato a quest’uomo geneticamente modificato uno spiraglio di speranza: la sua natura che si ribella dinanzi a certi eventi storici che oggi essa stessa giudica non ammissibili. <br>
LETTURA DEL VANGELO<br>
Pietro allora prese a dirgli: «Ecco, noi abbiamo lasciato tutto e ti abbiamo seguito».<br>
Possiamo vedere Gesù nelle vesti di un commerciante in cerca di anime. Ecco la sua proposta “commerciale” – parlo con parole della terra – : “Tu mi dai tutto di te – il tutto è tutto: il tuo corpo, la tua anima, il tuo spirito, le tue cose, tutto ciò che sei e possiedi – e io darò te a te stesso secondo purezza di verità, sapienza, intelligenza, amore, pace, giustizia, santità perché ti darò il mio Santo Spirito e il Padre mio che è nel cieli, oggi, nel tempo e domani ti rivestirò di luce e di gioia per tutta l’eternità”.<br>
Valutandola con sana razionalità e saggia intelligenza dobbiamo confessare che è un’offerta ottima per noi. Dona noi a noi stessi nella pienezza della verità e amore, oggi. Domani ci darà una eternità di gioia, di luce, di pace senza fine. Dobbiamo attestare che la proposta è vantaggiosa per noi. Non è una proposta né ingiusta e né disonesta.  Queste cose Gesù le aveva già dette ai suoi discepoli. Spesso però Gesù parla, ma alle sue parole non si presta attenzione. Ecco con quanta divina chiarezza Gesù aveva parlato ai suoi Apostoli e ad ogni altro uomo:  Il regno dei cieli è simile a un tesoro nascosto nel campo; un uomo lo trova e lo nasconde; poi va, pieno di gioia, vende tutti i suoi averi e compra quel campo. Il regno dei cieli è simile anche a un mercante che va in cerca di perle preziose; trovata una perla di grande valore, va, vende tutti i suoi averi e la compra (Mt 13,44-46). <br>
Allora Gesù disse ai suoi discepoli: «Se qualcuno vuole venire dietro a me, rinneghi se stesso, prenda la sua croce e mi segua. Perché chi vuole salvare la propria vita, la perderà; ma chi perderà la propria vita per causa mia, la troverà. Infatti quale vantaggio avrà un uomo se guadagnerà il mondo intero, ma perderà la propria vita? O che cosa un uomo potrà dare in cambio della propria vita? Perché il Figlio dell’uomo sta per venire nella gloria del Padre suo, con i suoi angeli, e allora renderà a ciascuno secondo le sue azioni (Mt 16,24-27).<br>
Mentre camminavano per la strada, un tale gli disse: «Ti seguirò dovunque tu vada». E Gesù gli rispose: «Le volpi hanno le loro tane e gli uccelli del cielo i loro nidi, ma il Figlio dell’uomo non ha dove posare il capo». A un altro disse: «Seguimi». E costui rispose: «Signore, permettimi di andare prima a seppellire mio padre». Gli replicò: «Lascia che i morti seppelliscano i loro morti; tu invece va’ e annuncia il regno di Dio». Un altro disse: «Ti seguirò, Signore; prima però lascia che io mi congedi da quelli di casa mia». Ma Gesù gli rispose: «Nessuno che mette mano all’aratro e poi si volge indietro è adatto per il regno di Dio» (Lc 9, 57-62).<br>
Gesù altro non fa che offrirci lo stesso contratto di scambio che era stato siglato tra Lui è il Padre suo e che Gesù stava già attuando e realizzando nella sua vita. L’Apostolo Paolo comprende il contratto di Cristo Gesù nello Spirito Santo, scopre sempre nello Spirito Santo che il contratto è vantaggioso per noi e lo suggerisce ad ogni uomo che per la sua predicazione del Vangelo accoglie di credere in Cristo:<br>
Se dunque c’è qualche consolazione in Cristo, se c’è qualche conforto, frutto della carità, se c’è qualche comunione di spirito, se ci sono sentimenti di amore e di compassione, rendete piena la mia gioia con un medesimo sentire e con la stessa carità, rimanendo unanimi e concordi. Non fate nulla per rivalità o vanagloria, ma ciascuno di voi, con tutta umiltà, consideri gli altri superiori a se stesso. Ciascuno non cerchi l’interesse proprio, ma anche quello degli altri.<br>
Abbiate in voi gli stessi sentimenti di Cristo Gesù: egli, pur essendo nella condizione di Dio, non ritenne un privilegio  l’essere come Dio, ma svuotò se stesso assumendo una condizione di servo, diventando simile agli uomini. Dall’aspetto riconosciuto come uomo, umiliò se stesso facendosi obbediente fino alla morte e a una morte di croce. Per questo Dio lo esaltò e gli donò il nome che è al di sopra di ogni nome, perché nel nome di Gesù ogni ginocchio si pieghi nei cieli, sulla terra e sotto terra, e ogni lingua proclami: «Gesù Cristo è Signore!», a gloria di Dio Padre. <br>
Quindi, miei cari, voi che siete stati sempre obbedienti, non solo quando ero presente ma molto più ora che sono lontano, dedicatevi alla vostra salvezza con rispetto e timore. È Dio infatti che suscita in voi il volere e l’operare secondo il suo disegno d’amore. Fate tutto senza mormorare e senza esitare, per essere irreprensibili e puri, figli di Dio innocenti in mezzo a una generazione malvagia e perversa. In mezzo a loro voi risplendete come astri nel mondo, tenendo salda la parola di vita. Così nel giorno di Cristo io potrò vantarmi di non aver corso invano, né invano aver faticato. Ma, anche se io devo essere versato sul sacrificio e sull’offerta della vostra fede, sono contento e ne godo con tutti voi. Allo stesso modo anche voi godetene e rallegratevi con me (Fil 2,1-18). <br>
Gesù non offre agli uomini un altro contratto. Offre il suo stesso contratto stipulato tra Lui e il Padre suo. Non solo offre il contratto, mostra anche come esso va osservato in ogni sua più piccola clausola. Gesù non inganna gli uomini. Satana inganna gli uomini. Promette loro il mondo, ma poi nulla può dare loro perché nulla è suo, perché tutto è di Dio: “Di nuovo il diavolo lo portò sopra un monte altissimo e gli mostrò tutti i regni del mondo e la loro gloria e gli disse: «Tutte queste cose io ti darò se, gettandoti ai miei piedi, mi adorerai». Allora Gesù gli rispose: «Vattene, Satana! Sta scritto infatti: Il Signore, Dio tuo, adorerai: a lui solo renderai culto» (Mt 4,8-10). È cosa giusta fare la differenza tra l’offerta vera di Cristo Gesù e le false offerte del mondo e del principe del mondo. 
</p>

<p>
LEGGIAMO IL TESTO DI Mc 10,28-31<br>
Pietro allora prese a dirgli: «Ecco, noi abbiamo lasciato tutto e ti abbiamo seguito».  Gesù gli rispose: «In verità io vi dico: non c’è nessuno che abbia lasciato casa o fratelli o sorelle o madre o padre o figli o campi per causa mia e per causa del Vangelo, che non riceva già ora, in questo tempo, cento volte tanto in case e fratelli e sorelle e madri e figli e campi, insieme a persecuzioni, e la vita eterna nel tempo che verrà.  Molti dei primi saranno ultimi e gli ultimi saranno primi».<br>
Ogni uomo, chiunque esso sia, a qualsiasi popolo, nazione, lingua, appartiene, vive di fede nella parola del mondo o del principe del mondo o delle sue parole che rivolge a se stesso. Qual è la differenza tra la fede che un uomo pone alle parole della terra e la fede che l’uomo pone nella Parola di Dio? La differenza è data dai frutti: Satana disse una parola di somma vita, la donna e l’uomo ascoltarono, dalla vita passarono nella morte. Gesù dice una parola di rinnegamento di noi stessi e dalla schiavitù del peccato e della morte passiamo nella vera vita, nel regno della libertà, della pace, dell’amore, della luce eterna.<br>
Ecco una verità che va posta nel cuore: chi è mondo, chi è del mondo, chi lavora dal mondo, non può operare per il vero bene dell’uomo. Il vero bene dell’uomo è la liberazione dalla schiavitù del peccato e della morte. Potrà mai un uomo che lavora a servizio del peccato e della morte operare per il vero bene dell’uomo? Mai. Lo attestano i frutti che il suo operare produce. Anche molte leggi che l’uomo emana per il bene dell’uomo, chi deve poi osservarle? Un uomo che è sotto il governo del peccato e della morte. Se un uomo non osserva la Legge del suo Creatore e Signore, la rigetta, la rifiuta, potrà mai osservare una legge che viene dall’uomo? Se non ha il timore di Dio potrà mai avere il timore degli uomini?<br>
Ecco come l’Apostolo Paolo parla dell’uomo del mondo che segue il pensiero del mondo: “Non c’è nessun giusto, nemmeno uno, non c’è chi comprenda, non c’è nessuno che cerchi Dio! Tutti hanno smarrito la via, insieme si sono corrotti; non c’è chi compia il bene, non ce n’è neppure uno. La loro gola è un sepolcro spalancato, tramavano inganni con la loro lingua, veleno di serpenti è sotto le loro labbra, la loro bocca è piena di maledizione e di amarezza. I loro piedi corrono a versare sangue; rovina e sciagura è sul loro cammino e la via della pace non l’hanno conosciuta. Non c’è timore di Dio davanti ai loro occhi” (Rm 3,10-18). La Madre nostra celeste ci aiuti ad accogliere l’offerta di Gesù oggi e per sempre. Amen. 
</p>


<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
