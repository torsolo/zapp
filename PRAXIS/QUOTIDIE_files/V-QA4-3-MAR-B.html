<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / Martedì della IV settimana di Quaresima.
</p>

<p>
<u>ANTIFONA</u> / O voi tutti assetati, venite all'acqua; voi che non avete denaro, venite e dissetatevi con gioia. (Is 55,1)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. / Signore Pietà, Cristo pietà.
</p>

<p>
<u>COLLETTA</u> / Dio fedele e misericordioso, questo tempo di penitenza e di preghiera disponga i cuori dei tuoi fedeli ad accogliere degnamente il mistero pasquale e a proclamare il lieto annuncio della tua salvezza. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Vidi l'acqua che usciva dal tempio, e a quanti giungerà quest'acqua porterà salvezza</b> / Dal libro del profeta Ezechièle (Ez 47,1-9.12) / In quei giorni [l'angelo] mi condusse all'ingresso del tempio [del Signore] e vidi che sotto la soglia del tempio usciva acqua verso oriente, poiché la facciata del tempio era verso oriente. Quell'acqua scendeva sotto il lato destro del tempio, dalla parte meridionale dell'altare. Mi condusse fuori dalla porta settentrionale e mi fece girare all'esterno, fino alla porta esterna rivolta a oriente, e vidi che l'acqua scaturiva dal lato destro. Quell'uomo avanzò verso oriente e con una cordicella in mano misurò mille cùbiti, poi mi fece attraversare quell'acqua: mi giungeva alla caviglia. Misurò altri mille cùbiti, poi mi fece attraversare quell'acqua: mi giungeva al ginocchio. Misurò altri mille cùbiti, poi mi fece attraversare l'acqua: mi giungeva ai fianchi. Ne misurò altri mille: era un torrente che non potevo attraversare, perché le acque erano cresciute; erano acque navigabili, un torrente che non si poteva passare a guado. Allora egli mi disse: «Hai visto, figlio dell'uomo?». Poi mi fece ritornare sulla sponda del torrente; voltandomi, vidi che sulla sponda del torrente vi era una grandissima quantità di alberi da una parte e dall'altra. Mi disse: «Queste acque scorrono verso la regione orientale, scendono nell'Aràba ed entrano nel mare: sfociate nel mare, ne risanano le acque. Ogni essere vivente che si muove dovunque arriva il torrente, vivrà: il pesce vi sarà abbondantissimo, perché dove giungono quelle acque, risanano, e là dove giungerà il torrente tutto rivivrà. Lungo il torrente, su una riva e sull'altra, crescerà ogni sorta di alberi da frutto, le cui foglie non appassiranno: i loro frutti non cesseranno e ogni mese matureranno, perché le loro acque sgorgano dal santuario. I loro frutti serviranno come cibo e le foglie come medicina». / Parola di Dio.
</p>

<p>
<u>PSALMUS</u> / (Sal 45) <b>Dio è per noi rifugio e fortezza</b> / <b>Con la tua presenza salvaci, Signore</b> / Dio è per noi rifugio e fortezza, aiuto infallibile si è mostrato nelle angosce. Perciò non temiamo se trema la terra, se vacillano i monti nel fondo del mare. R. / Un fiume e i suoi canali rallegrano la città di Dio, la più santa dimora dell'Altissimo. Dio è in mezzo ad essa: non potrà vacillare. Dio la soccorre allo spuntare dell'alba. R. / Il Signore degli eserciti è con noi, nostro baluardo è il Dio di Giacobbe. Venite, vedete le opere del Signore, egli ha fatto cose tremende sulla terra. R.
</p>

<p>
<u>ACCLAMATIO</u> / Gloria e lode a te, o Cristo, Verbo di Dio! / Crea in me, o Dio, un cuore puro; rendimi la gioia della tua salvezza. (Sal 50,12a.14a) / Gloria e lode a te, o Cristo, Verbo di Dio!
</p>

<p>
<u>VANGELO</u> / <b>All'istante quell'uomo guarì</b> / Dal Vangelo secondo Giovanni (Gv 5,1-16) / Ricorreva una festa dei Giudei e Gesù salì a Gerusalemme. A Gerusalemme, presso la porta delle Pecore, vi è una piscina, chiamata in ebraico Betzatà, con cinque portici, sotto i quali giaceva un grande numero di infermi, ciechi, zoppi e paralitici. Si trovava lì un uomo che da trentotto anni era malato. Gesù, vedendolo giacere e sapendo che da molto tempo era così, gli disse: «Vuoi guarire?». Gli rispose il malato: «Signore, non ho nessuno che mi immerga nella piscina quando l'acqua si agita. Mentre infatti sto per andarvi, un altro scende prima di me». Gesù gli disse: «Àlzati, prendi la tua barella e cammina». E all'istante quell'uomo guarì: prese la sua barella e cominciò a camminare. Quel giorno però era un sabato. Dissero dunque i Giudei all'uomo che era stato guarito: «È sabato e non ti è lecito portare la tua barella». Ma egli rispose loro: «Colui che mi ha guarito mi ha detto: "Prendi la tua barella e cammina"». Gli domandarono allora: «Chi è l'uomo che ti ha detto: "Prendi e cammina?"». Ma colui che era stato guarito non sapeva chi fosse; Gesù infatti si era allontanato perché vi era folla in quel luogo. Poco dopo Gesù lo trovò nel tempio e gli disse: «Ecco: sei guarito! Non peccare più, perché non ti accada qualcosa di peggio». Quell'uomo se ne andò e riferì ai Giudei che era stato Gesù a guarirlo. Per questo i Giudei perseguitavano Gesù, perché faceva tali cose di sabato. / Parola del Signore.
</p>

<p>
<u>CREDO</u> / Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Gesù Cristo è la nostra speranza. Egli risana le nostre ferite e, nella sua compassione, esprime il tenero amore del Padre. Ripetiamo con fiducia: <b>Ascoltaci, o Signore.</b> / Perchè la Chiesa, sacramento di salvezza, rinnovi con la grazia del Signore la vita degli uomini, e ogni giorno celebri la memoria dei grandi benefici della redenzione. Preghiamo: / Perchè il ricordo dell'acqua del battesimo che ci ha rigenerati, ci apra al Cristo salvatore che perdona i peccati e viene incontro al nostro desiderio di vita nuova. Preghiamo: / Perchè accanto ad ogni uomo che soffre, si trovi sempre una persona disponibile all'aiuto gratuito per amore del Cristo. Preghiamo: / Perchè i cristiani, con coraggio e umiltà, professino in ogni luogo la fede nel Signore morto e risorto. Preghiamo: / Perchè le leggi e le tradizioni umane non si oppongano ai disegni di Dio che superano spesso le nostre visuali e i nostri programmi. Preghiamo: / Per i lungodegenti nelle loro case e negli ospedali. / Perchè le nostre chiese siano tenute con decoro e proprietà. / O Dio, che anche oggi ripeti per noi la Parola salutare e perfetta e ci nutri alla mensa della vita, fa’ che veniamo trasfigurati nell'anima e nel corpo dal contatto vivo col nostro Salvatore, il Signore Gesù, che vive e regna con te nei secoli dei secoli. Amen.
</p>

<p>
<u>OFFERTORIO</u> / Ti offriamo, o Signore, i doni che ci hai dato a sostegno della nostra vita mortale perché diventino per noi farmaco di eternità. Per Cristo nostro Signore.
</p>

<p>
<u>PREFAZIO</u> / <b>Il significato spirituale della Quaresima</b> / È veramente cosa buona e giusta, nostro dovere e fonte di salvezza, rendere grazie sempre e in ogni luogo a te, Signore, Padre santo, Dio onnipotente ed eterno. Ogni anno tu doni ai tuoi fedeli di prepararsi con gioia, purificati nello spirito, alla celebrazione della Pasqua, perché, assidui nella preghiera e nella carità operosa, attingano ai misteri della redenzione la pienezza della vita nuova in Cristo tuo Figlio, nostro salvatore. E noi, uniti agli Angeli e agli Arcangeli, ai Troni e alle Dominazioni e alla moltitudine dei cori celesti, cantiamo con voce incessante l’inno della tua gloria: Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<u>COMMUNIO</u> / Il Signore è il mio pastore: non manco di nulla. Su pascoli erbosi mi fa riposare, ad acque tranquille mi conduce. (Sal 22,1-2) ♦ "Signore, non ho nessuno che mi immerga nella piscina quando l'acqua si agita". Gesù gli disse: "Alzati, prendi la tua barella e cammina". (Gv 5,7.8)
</p>

<p>
<img src="./MM/ComunioneSpirituale.jpg">
</p>

<p>
<u>GRATIAS</u> / Purifica, o Signore, il nostro spirito e rinnovalo con questo sacramento di salvezza, perché anche il nostro corpo mortale riceva un germe di risurrezione e di vita nuova. Per Cristo nostro Signore. / Orazione sul popolo ad libitum / Concedi, Dio misericordioso, che il tuo popolo viva sempre nell'adesione piena alla tua volontà e ottenga incessantemente il sostegno della tua clemenza. Per Cristo nostro Signore.
</p>

<h3>LECTIO</h3>

<p>
<u>EVANGELIZO-21</u> / San Romano il Melode (?-ca 560) compositore d'inni greco / Inno "Ai nuovi battezzati", str. 1, 4-5,19; SC 283)  La quaresima, ultima preparazione di coloro che saranno battezzati a Pasqua [Nuovi battezzati,] figli del battistero, noi tutti che abbiamo appena ricevuto la luce, rendiamo grazie e ti diciamo Cristo Dio: "Ci hai illuminati con la luce del tuo volto, ci hai rivestiti con l'abito nuziale (Sal 4,7; Mt 22,11). Gloria a te, gloria a te, poiché tale è stato il tuo benvolere". Chi dirà, chi mostrerà al primo creato, Adamo, la bellezza, la pienezza, la dignità dei suoi figli? Chi racconterà anche alla povera Eva che i suoi discendenti sono diventati re, vestiti con abiti di gloria, e con grande gloria glorificano Colui che li ha glorificati, splendenti nel corpo, lo spirito e l'abito? (...) E chi li ha esaltati? Certamente, la nostra resurrezione. Gloria a te, gloria a te, poiché tale è stato il tuo benvolere. (...) Adamo, sei splendente, radioso. (...) Guardandoti, il tuo Nemico annichilisce e grida: "Chi è che vedo? Non so. La polvere è stata rinnovata (Gen 2,7), la cenere divinizzata. Il povero, l'ultimo è stato invitato, si è bagnato, è entrato per accomodarsi a tavola. Lo si trascina al banchetto, ha avuto l'audacia di mangiare e l'arditezza di bere Colui che lo ha fatto. E chi glielo ha dato? Certamente la nostra resurrezione. Gloria a te, gloria a te, poiché tale è stato il tuo benvolere. "Non ha più ricordo delle antiche colpe, delle prime ferite non mostra la minima cicatrice. I lunghi anni di paralisi, le ha rigettati nella piscina, come già il paralitico, ed ora non porta più il letto sulle spalle, ma in verità porta la croce di Colui che l'ha preso per pietà e che, me, mi ha perso. Un tempo L'Amico degli uomini (Sap 1,6) ha spesso lavato molti uomini nelle acque, e non hanno brillato così. Questi invece, la loro resurrezione li ha resi splendenti". - Gloria a te, gloria a te, poiché tale è stato il tuo benvolere. (...)
</p>

<p>
<u>DIBRUNO-21</u> / Perché faceva tali cose di sabato (Gv 5,1-16) / Sappiamo che Dio ascolta chi è suo amico, suo fedele. È questo l’insegnamento che viene sia da Nicodemo che dal cieco nato guarito da Gesù: “Vi era tra i farisei un uomo di nome Nicodèmo, uno dei capi dei Giudei. Costui andò da Gesù, di notte, e gli disse: «Rabbì, sappiamo che sei venuto da Dio come maestro; nessuno infatti può compiere questi segni che tu compi, se Dio non è con lui»” (Gv 3,1-2). “Allora chiamarono di nuovo l’uomo che era stato cieco e gli dissero: «Da’ gloria a Dio! Noi sappiamo che quest’uomo è un peccatore». Quello rispose: «Se sia un peccatore, non lo so. Una cosa io so: ero cieco e ora ci vedo». Allora gli dissero: «Che cosa ti ha fatto? Come ti ha aperto gli occhi?». Rispose loro: «Ve l’ho già detto e non avete ascoltato; perché volete udirlo di nuovo? Volete forse diventare anche voi suoi discepoli?». Lo insultarono e dissero: «Suo discepolo sei tu! Noi siamo discepoli di Mosè! Noi sappiamo che a Mosè ha parlato Dio; ma costui non sappiamo di dove sia». Rispose loro quell’uomo: «Proprio questo stupisce: che voi non sapete di dove sia, eppure mi ha aperto gli occhi. Sappiamo che Dio non ascolta i peccatori, ma che, se uno onora Dio e fa la sua volontà, egli lo ascolta. Da che mondo è mondo, non si è mai sentito dire che uno abbia aperto gli occhi a un cieco nato. Se costui non venisse da Dio, non avrebbe potuto far nulla». Gli replicarono: «Sei nato tutto nei peccati e insegni a noi?». E lo cacciarono fuori” (Gv 9,24-34). È sufficiente la più semplice ed elementare delle fedi per sapere che Dio non concede segni così portentosi ad un uomo che disobbedisce ai suoi comandamenti. Inoltre c’è da aggiungere che Gesù di sabato non ha fatto alcun lavoro. Ha detto solo una semplice frase: «Àlzati, prendi la tua barella e cammina». Da che il mondo è mondo, mai si è sentito che parlare in giorno di Sabato è stato vietato dal Signore. Di sabato il popolo non si riuniva nelle sinagoghe per ascoltare la Legge e parlare su di essa? Eppure si dicevano tante parole vane e nessuno accusava un altro di violare il giorno del Signore o di dissacrarlo. / Ricorreva una festa dei Giudei e Gesù salì a Gerusalemme. A Gerusalemme, presso la porta delle Pecore, vi è una piscina, chiamata in ebraico Betzatà, con cinque portici, sotto i quali giaceva un grande numero di infermi, ciechi, zoppi e paralitici. Si trovava lì un uomo che da trentotto anni era malato. Gesù, vedendolo giacere e sapendo che da molto tempo era così, gli disse: «Vuoi guarire?». Gli rispose il malato: «Signore, non ho nessuno che mi immerga nella piscina quando l’acqua si agita. Mentre infatti sto per andarvi, un altro scende prima di me». Gesù gli disse: «Àlzati, prendi la tua barella e cammina». E all’istante quell’uomo guarì: prese la sua barella e cominciò a camminare. Quel giorno però era un sabato. Dissero dunque i Giudei all’uomo che era stato guarito: «È sabato e non ti è lecito portare la tua barella». Ma egli rispose loro: «Colui che mi ha guarito mi ha detto: “Prendi la tua barella e cammina”». Gli domandarono allora: «Chi è l’uomo che ti ha detto: “Prendi e cammina”?». Ma colui che era stato guarito non sapeva chi fosse; Gesù infatti si era allontanato perché vi era folla in quel luogo. Poco dopo Gesù lo trovò nel tempio e gli disse: «Ecco: sei guarito! Non peccare più, perché non ti accada qualcosa di peggio». Quell’uomo se ne andò e riferì ai Giudei che era stato Gesù a guarirlo. Per questo i Giudei perseguitavano Gesù, perché faceva tali cose di sabato. / L’opposizione a Cristo da parte dei farisei nasce dal fatto che loro avevano abolito la Legge del Signore, i suoi Comandamenti e avevano sostituito la Parola di Dio con la loro parola o la loro tradizione. Il conflitto è di conseguenza tra la vera Parola di Dio e la parola degli uomini. I farisei avevano innalzato sulla terra una religione fatta di precetti esteriori, quasi tutti a servizio della loro gloria e del loro peccato. Gesù invece ha portato sulla terra la religione dell’ascolto della Parola del Padre, la vera Parola del Padre e dell’obbedienza ad essa. Oggi ci troviamo nella stessa condizione in cui si è trovato Gesù. Predicare oggi la vera Parola di Dio genera lo scontro con la parola degli uomini. Si è accusati di turbare le coscienza, di mettere ansia e paura nei cuori. Si preferisce mandare una persona nella perdizione eterna, anziché formarla nella Parola. / Madre della Redenzione, Angeli, Santi, fateci annunciatori della vera Parola. 
</p>

<p>
<u>SILVESTRINI-21</u> / "Vuoi guarire?" E' la domanda più bella che Cristo rivolge ad un paralitico, ad ogni cristiano in questo tempo della Quaresima. E' una iniziativa di Cristo, un augurio con il quale Cristo manifesta la sua compassione, preoccupazione verso ciascuno di noi. E' una gioia piena dal cuore del penitente. Cristo diventa sorgente delle nuova vita, perché da lui sgorga l'acqua viva, l'acqua che vivifica, che purifica e che sana tutta l'umanità. Con il "vuoi guarire?", Cristo ha uno sguardo profondo, invita il malato a rifare l'esperienza con lui e a partecipare pienamente con lui ai divini misteri del Padre. Diventa tempio in cui sgorga la grazia e il perdono. Gesù guarisce quest'uomo per mostrarci la sua carità, il suo amore e insegnarci come Egli portava nel cuore tutto l'essere umano. Certo, egli è il medico celeste, venuto a cercare l'uomo perduto o malato. Tutti i suoi gesti ed atti sono sacri, l'azione di Cristo è completa e fondamentale, purifica e rinnova definitivamente l'uomo dalle avversità. Dunque Cristo è la Via, la Verità e la Vita. Chi crede in lui non muore ma ha la Vita. San Giovanni Paolo II diceva: "Non abbiate paura, spalancate le porte a Cristo", perché con Cristo e per Cristo, l'uomo è assicurato e tranquillo, l'uomo è rigenerato e salvato. Con Cristo l'uomo recupera la sua identità d'origine. Nell'Eucaristia Cristo esercita oggi il suo essere medico. L'Eucaristia è il farmaco, il sacramento della guarigione. In essa sgorga e si trasmette la carità, il perdono. La forza dell'Eucaristia vince il male, scaccia i demòni. Quindi con questo sacramento portiamo ad altri testimonianze, carità, solidarietà. E attraverso l'Eucaristia siamo strettamente uniti al Padre e partecipiamo direttamente al suo mistero. Quindi possiamo così prenderci cura degli ammalati, dei poveri e condividere con loro la grande gioia e la solidarietà, come fece il Cristo stesso per noi. Chi ci separerà da Cristo?, la spada, la fame, la tribolazione, l'angoscia, la nudità, la sofferenza, la malattia; siamo vincitori, perché Cristo ha vinto il peccato e ha purificato e sanato tutta l'umanità dalle sue ferite, cioè ha guarito ognuno di noi. Oltre la gratitudine per la grazia ricevuta una preghiera per la perseveranza.
</p>

<p>
<u>LOYOLA-21</u> / La scena che si apre alla vista di Gesù che si affaccia alla porta delle Pecore è raccapricciante: c’è uno stuolo di persone malate e sofferenti. Questa è la prima scena da contemplare in preghiera: guardare con la vista dell’immaginazione quelle persone e ascoltare cosa provo dentro di me. Posso anche arrivare al punto di vedermi e sentirmi parte di quello stuolo di malati di ogni tipo e di vedere Gesù che entra dalla porta delle Pecore e mi guarda․․․ Gesù inspiegabilmente si rivolge a uno solo, a un malato che è letteralmente abbandonato a se stesso, è solo, non ha nessuno. Nella solitudine più densa non crediamo più a nulla, tanto meno in noi stessi e nelle nostre capacità-possibilità. Nel momento della solitudine più assoluta Gesù viene da noi, ci sceglie e ci chiede: “Vuoi guarire?” perché sappiamo già che abbiamo bisogno di guarire, lo sappiamo tutti, ma ce lo nascondiamo in ogni modo. Poi ci sono i Giudei. Non sono contenti della guarigione: la osteggiano, presentano difficoltà e cavilli legali, l’ex malato non può portare il segno della propria malattia per testimoniare a tutti la sua guarigione. C’è sempre qualcuno che agisce perché le cose non cambino. Ci possiamo fermare anche sul fatto che il malato non sa di essere stato guarito da Gesù; lo scopre solo in un secondo momento, quando Gesù si lascia incontrare di nuovo e si rivela. / Come hai reagito alla vista dei malati stesi a terra sotto i cinque portici della porta delle Pecore? Cosa ne ricavi per la tua vita attuale? In quali occasioni ti sei sentito/a scelto/a da Gesù nel momento della tua debolezza o difficoltà? Quali sono le “forze in campo” che frenano il tuo cambiamento, la tua guarigione interiore? (Andrea Piccolo SJ)
</p>

<p>
<u>LettureBose</u> / In vista della purezza di cuore / Tutto dobbiamo fare e cercare in vista della purezza del cuore. Per essa bisogna cercare la solitudine, per essa sappiamo di dover affrontare digiuni, veglie, fatiche, nudità, di doverci dedicare alla lettura [delle Scritture] e alla pratica delle altre virtù con l'unico intento, attraverso di esse, di predisporre il nostro cuore, di mantenerlo indenne dalle passioni nocive e di ascendere salendo questi gradini fino alla perfezione della carità. E se, a motivo di qualche occupazione lecita e indispensabile, non abbiamo potuto osservare il proposito che ci eravamo fissati, non cediamo alla tristezza, alla collera o all'indignazione per amore di queste osservanze, poiché ciò che si è tralasciato l'avremmo fatto proprio per vincere queste passioni. Il guadagno che viene dal digiuno, infatti, non compensa la perdita che viene dall'ira e il profitto che si trae dalla lettura non uguaglia il danno che comporta l'aver disprezzato il fratello. È bene, dunque, praticare le cose secondarie, cioè i digiuni, le veglie, il ritiro in disparte, la meditazione delle Scritture a motivo dello scopo primario, cioè la purezza di cuore, che è la carità, e non danneggiare, a motivo di quelle cose secondarie, questa virtù principale; se essa permane in noi integra e illesa, nulla viene meno, anche se si è costretti a tralasciare qualcosa di quanto è secondario. E non ci gioverà l'aver adempiuto ogni cosa se ci lasceremo rapire la cosa principale in vista della quale tutto deve essere compiuto. Chi si affretta a procurarsi e a preparare gli strumenti del proprio mestiere, non lo fa soltanto per averli senza utilizzarli o perché spera di ricavarne un guadagno dal loro semplice possesso, ma nell'intento di imparare efficacemente il suo lavoro per mezzo loro e di realizzare lo scopo di quell'arte a cui essi prestano servizio. Pertanto, digiuni, veglie, meditazione delle Scritture, nudità, privazione di ogni ricchezza non costituiscono la perfezione, ma sono strumenti della perfezione, poiché non sono il fine dell'arte, ma attraverso di essi si raggiunge il fine. (Giovanni Cassiano, Conferenze 1, 7) 
</p>

<p>
<u>FEGF1</u> / «Vuoi guarire?» Sant’Agostino nel quinto secolo / I miracoli di Cristo erano per noi figura di qualcosa che è in relazione con la salvezza eterna...; quella piscina è un segno di quanto il verbo del Signore ci ha dato. Dico in breve: quell'acqua era il popolo Giudaico; i cinque portici, la Legge. Mosè scrisse infatti cinque libri. Perciò, quell'acqua era chiusa all'interno da cinque portici, così come quel popolo era chiuso entro i limiti della legge. L'agitarsi dell'acqua è la Passione del Signore in mezzo a quel popolo. Chi vi scendeva veniva sanato; soltanto uno, perché egli appunto è l'unità. Quali che siano gli uomini che si turbano della passione del Signore, sono superbi; non vogliono discendere, non sono risanati. “Ed io - dice - giungerò a credere in un Dio incarnato, in un Dio nato da donna, in un Dio flagellato, crocifisso, morto, ferito, sepolto? Lungi da me che io creda questo di Dio: è indegno”. Parli il cuore, taccia l'alterigia. Al superbo l'umiltà sembra indegna del Signore, perciò da quelli che sono tali la sanità si allontana. Non montare in superbia: scendi, se vuoi essere risanato. La pietà doveva inorridire se mai il Cristo incarnato si riteneva soggetto a mutamento. Ma ora la verità ti rende valido che sussiste immutabilmente il tuo Dio; non temere, il suo essere non viene meno; e proprio per lui neppure tu cessi di esistere. Sempre uguale a se stesso, nasce da donna, ma nella carne... Fu arrestato, legato, flagellato, oltraggiato, infine crocifisso, ucciso, ma nella carne. Perché ti fa inorridire? Il Verbo del Signore dura sempre. Chi disprezza questa condizione di umiltà in Dio, non vuole per sé la guarigione dal tumore micidiale della superbia. Di conseguenza, il Signore Gesù Cristo, per mezzo della sua carne, ha fatto bene sperare della nostra carne. Ha preso infatti su di sé ciò che su questa terra ci era comunemente noto, cioè che quaggiù si verifica estesamente e in continuità: nascere e morire. Sovrabbondante sulla terra il nascere e il morire, risorgere e vivere per l'eternità non aveva luogo quaggiù. Vi trovò vili ricompense terrene, vi recò quelle del cielo straniere sulla terra.
</p>

<p>
<u>FEGF2</u> / Gesù, Nuovo Adamo,  del Papa Benedetto Sedicesimo / In ogni nascita miracolosa dell’antica alleanza, nel momento delle svolte decisive della storia della salvezza…, il senso dell’avvenimento è sempre lo stesso: la salvezza del mondo non è dovuta all’uomo, alla sua forza; occorre che l’uomo lasci che essa gli venga offerta;  non può riceverla se non come un dono gratuito. La nascita verginale di Cristo è innanzi tutto un messaggio riguardo al modo in cui la salvezza ci raggiunge – nella semplicità di un dono che va accolto, quale dono assolutamente gratuito dell’amore che riscatta il mondo. «Prorompi in grida di giubilo e di gioia, tu che non hai provato i dolori del parto, perché più numerosi sono i figli dell’abbandonata che i figli della maritata, dice il Signore» (Is 54,1). In Gesù, Dio ha deposto in mezzo all’umanità sterile e disperata, un nuovo inizio, che non è il prodotto della nostra storia, bensì un dono dall’alto. Se ogni uomo costituisce già una novità ineffabile, se egli rappresenta una creatura di Dio unica nella storia, quanto più Gesù è, in persona, la novità vera. Non procede dalla radice propria dell’umanità ma dallo Spirito di Dio. Per questo egli è l’ «Adamo nuovo» (1 Cor 15,47), una nuova umanità comincia con lui… La fede cristiana confessa che Dio non è prigioniero della sua eternità, limitato a ciò che è meramente spirituale. Al contrario, può agire qui, oggi, nel cuore del mio universo; vi ha agito effettivamente in Gesù, nuovo Adamo, nato dalla Vergine Maria mediante la potenza creatrice di Dio, il cui Spirito, in principio, aleggiava sulle acque (Gen 1,2) creando l’essere a partire dal non essere.
</p>

<p>
<u>RobertoPasolini</u> / Alzarsi / Dopo aver contemplato il popolo di Israele come una valle di ossa inaridite (Ez 37), il profeta giunge, attraverso il suo cammino di ascolto della voce di Dio, a un’inattesa, grandiosa visione di salvezza. Condotto dall’angelo «all’ingresso del tempio» (Ez 47,1) — figura di quel più misterioso santuario che è la nostra umanità — Ezechiele è chiamato a contemplare l’opera di Dio nella figura di un rigoglioso e straripante torrente d’acqua, le cui proprietà terapeutiche sembrano capaci di provocare un’inarrestabile cascata di grazia che restituisce vita a ogni cosa. La descrizione di questo singolare fenomeno si colloca nel tempo di Quaresima che stiamo celebrando come un vero e proprio balsamo di speranza sulle nostre ferite interiori: «Ogni essere vivente che si muove dovunque arriva il torrente, vivrà: il pesce vi sarà abbondantissimo, perché dove giungono quelle acque, risanano, e là dove giungerà il torrente tutto rivivrà» (Ez 47,9). Il dilatarsi e l’incedere di questa forza naturale rende fecondi gli alberi che stanno sulle sue sponde e abbondantissimo il pesce al suo interno. Tutta la flora e la fauna riprendono vita a contatto con la sua forza vitale. La misura abbondante – quasi eccessiva – dell’immagine profetica vuole sottolineare la gratuità e l’efficacia dell’azione salvifica di Dio, capace di penetrare le regioni più aride e deserte della storia. Davanti a questo grande scenario di rivitalizzazione, nel cui simbolo possiamo già pregustare quel «fiume d’acqua viva» (Ap 22,1) che sgorga dal cuore trafitto di Cristo nel mistero pasquale, la liturgia prova a sollevare una domanda tutt’altro che retorica: «Hai visto, figlio dell’uomo?» (Ez 47,6). L’interrogativo posto dall’angelo del Signore al profeta diventa per noi una necessaria verifica del cammino quaresimale in cui ci troviamo ormai immersi: che cosa siamo riusciti a vedere — cioè a riconoscere — in questi giorni di preghiera e di penitenza? Alla presenza di quale volto ci stiamo scoprendo capaci di ascoltare, pregare, amare, in un lucido e concreto distacco da noi stessi? Serve una verifica del nostro cammino di ascesi e di conversione al Vangelo, perché la guarigione del nostro spirito non può avvenire in totale anestesia. Occorre la nostra partecipazione, una certa corrispondenza di desiderio rispetto a ciò che il Signore intende donarci attraverso la grazia che promana dal tempio della Chiesa: «Si trovava lì un uomo che da trentotto anni era malato» (Gv 5,5). Ci sono, infatti, aspetti della nostra umanità che attendono redenzione da tutta una vita, come quell’uomo di cui parla il racconto di guarigione che oggi accogliamo come Vangelo. Tuttavia, essere da lungo tempo infermi non significa necessariamente avere anche voglia di assumere la possibilità di un ritorno alla vita piena come compito e non soltanto come elemosina. Quest’uomo, da sempre immobile, sembra quasi prigioniero della rassegnazione, schiavo di quel vittimismo che sempre viene a visitarci nella sofferenza, con le sue cattive lusinghe: «Non ho nessuno che mi immerga nella piscina quando l’acqua si agita. Mentre infatti sto per andarvi, un altro scende prima di me» (Gv 5,7). Il Signore Gesù conduce quest’uomo povero e infermo a modificare la direzione del suo sguardo, spostando l’attenzione eccessiva nei confronti delle circostanze esterne — a prima vista (sempre) sfavorevoli — verso quelle interne, ben più recondite e ben più determinanti. La risposta con cui Gesù entra in dialogo con quest’uomo «vedendolo giacere e sapendo che da molto tempo era così», se non fosse piena di amore potrebbe sembrare persino segnata da una certa ironia: «Vuoi guarire?» (Gv 5,6). Nella vita spirituale non esistono guarigioni di massa, né risanamenti impersonali. Il primo passo che ci è richiesto è sempre la disponibilità a prendere in mano la nostra storia e accettare che la salvezza di Dio si compia gradualmente, nel difficile e meraviglioso gioco di affidamenti quotidiani e di relazioni autentiche: «Alzati, prendi la tua barella e cammina» (Gv 5,8).
</p>

<p>
<u>LuigiMariaEpicoco</u> / Accorgersi / Il Vangelo di oggi sembra fatto da tre scene una dentro l’altra. La prima riguarda un posto caratteristico di Gerusalemme che aveva fama di essere un luogo di guarigioni: “A Gerusalemme, presso la porta delle Pecore, vi è una piscina, chiamata in ebraico Betzatà, con cinque portici, sotto i quali giaceva un grande numero di infermi, ciechi, zoppi e paralitici”. Gesù sembra prediligere sempre i luoghi della sofferenza. Non cerca i consolati ma gli afflitti. E già questa è un’indicazione per ciascuno di noi. Infatti non di rado noi invece cerchiamo di evitare la sofferenza altrui e di tenerci a distanza da chi soffre. Non vogliamo quasi mai lasciarci ammorbare dalle fatiche altrui e quindi usiamo la distanza di sicurezza dell’indifferenza. Se c’è una cosa completamente assente in Gesù questa è proprio l’indifferenza. Proprio in un posto così affollato di storie di dolore, Gesù sembra andarsi a cercare un caso disperato: “Si trovava lì un uomo che da trentotto anni era malato. Gesù, vedendolo giacere e sapendo che da molto tempo era così, gli disse: «Vuoi guarire?». Gli rispose il malato: «Signore, non ho nessuno che mi immerga nella piscina quando l’acqua si agita. Mentre infatti sto per andarvi, un altro scende prima di me». Gesù gli disse: «Àlzati, prendi la tua barella e cammina». E all’istante quell’uomo guarì: prese la sua barella e cominciò a camminare”. Questa seconda scena sembra dominata da un dialogo scontato. Sembra ovvio che un uomo che soffre da trentotto anni voglia essere guarito, ma allora perché Gesù glielo chiede? Per lo stesso motivo per cui quell’uomo non risponde di si, ma dando la colpa a qualcuno del perché è ancora in quella condizione. Il vero miracolo sembra essere la liberazione dalla paralisi della rabbia che si porta dentro e che ha offuscato anche il suo desiderio. Ma è sabato e sembra che gli scribi e i dottori della legge siano più preoccupati della legge che del dolore di queste persone. Anche noi potremmo tenere più alla forma che a ciò che conta. Siamo disposti ad abbandonare certi formalismi sterili?
</p>

<p>
<u>MichaelDavideSemeraro</u> / Convertire... in annunzio / A partire da questa quarta settimana di Quaresima e con il racconto del «funzionario del re» (Gv 4,46) che abbiamo ascoltato ieri, il vangelo secondo Giovanni diventa la nostra guida per queste prossime dieci settimane… fino a Pentecoste. La Chiesa ci affida quasi continuamente alla cura del quarto vangelo proprio perché già «in questo tempo di penitenza e di preghiera» possiamo e sappiamo essere disposti a «vivere degnamente il mistero pasquale e a recare il lieto annuncio della tua salvezza» (Colletta). La nostra stessa esperienza di penitenza e di conversione sembra essere chiamata a diventare – in se stessa – l’aurora di quell’annuncio di incontenibile gioia che profumerà il mattino di Pasqua. Per il quarto vangelo, il profumo della vita e della vittoria pasquale avvolge l’esperienza del Signore Gesù da sempre e per sempre, da ciò che precede il «principio» (Gv 1,1) e oltre i «segni scritti in questo libro» (20,30). È lui il «tempio» (Gv 2,21) che il profeta Ezechiele contempla nella sua ultima visione ed è proprio dal suo amabilissimo corpo squarciato sulla croce che vedremo uscire «acqua verso oriente» (Ez 47,1). Un’acqua che si è trasformata in un «fiume che non potevo attraversare» (47,5) e che pure accetta di essere per noi come «una piscina» (Gv 5,2), anzi un abbraccio. Infatti, in «un giorno di festa per i Giudei» (5,1) il Signore Gesù, si reca presso «la porta delle Pecore… sotto la quale giaceva un gran numero di infermi, ciechi, zoppi e paralitici» (5,3). Da questo elenco il Signore non può che scegliere – come sempre e secondo la sua logica – un uomo che appartenga all’ultima delle categorie elencate. A questo, che non ha «nessuno» che lo «immerga nella piscina, quando l’acqua si agita» (5,7), il Signore si offre come la «sponda del fiume» (Ez 47,6). Quest’uomo, abituato a vedere sempre qualcuno di cui può dire «scende prima di me» (Gv 5,7), si ritrova come preso in una corrente mai conosciuta prima: uno sguardo e una parola che, solo e soltanto per lui, sono in grado di interpretare ciò che da «trentotto anni» (5,3) spera di ricevere da questo strano e forse superstizioso fenomeno dell’acqua che si «agita» (5,7). Stupendamente il Signore Gesù accetta di mettersi al livello di questa pecora piccina, sola, abbandonata e cui non rimane che sperare in qualcosa di “magico”. Il Signore gli rivolge la parola che lo rende fino in fondo uomo, ancor prima di raddrizzarlo nel suo corpo: «Vuoi guarire?» (Gv 5,6). Possiamo immaginare la sorpresa nell’essere interrogati in modo così degno. Forse una sorpresa ben più grande di ciò che gli viene detto dopo: «Alzati, prendi il tuo lettuccio e cammina» (5,8). Il Signore Gesù è un fiume «d’acqua viva» (7,38) che, invece di aspettare che il paralitico si immerga, lo inonda come un «torrente» (Ez 47,11) che risana e fa rivivere. Sì, la presenza del Signore inonda come una «medicina» (47,12) e rimette in piedi, trasformando il lungo tempo della paralisi in una vera convalescenza che conduce a perfetta e duratura guarigione. Nonostante tutto quello che dicono i Giudei, come si potrebbe mai più separare quest’uomo dal suo «lettuccio» (il termine compare ben 5 volte) che, da essere il segno della sua disgrazia e del suo peccato, è divenuto il trofeo del suo essere veramente «guarito» (Gv 5,14)? Impariamo da questo paralitico e facciamo del “lettuccio” su cui siamo stati a lungo paralizzati il segno di una «medicina» da «recare ai fratelli come lieto annunzio».
</p>

<p>
<u>HomilyVoice-21</u> / PRIMA LETTURA Queste acque scorrono verso la regione orientale, scendono nell’Araba ed entrano nel mare: sfociate nel mare, ne risanano le acque.  Ogni essere vivente che si muove dovunque arriva il torrente, vivrà: il pesce vi sarà abbondantissimo, perché dove giungono quelle acque, risanano, e là dove giungerà il torrente tutto rivivrà. Il Libro della Genesi rivela che il giardino piantato da Signore Dio in Eden era irrigato da un fiume che si divideva in quattro corsi. L’acqua era abbondantissima e così anche la vegetazione era lussureggiante.  Poi il Signore Dio piantò un giardino in Eden, a oriente, e vi collocò l’uomo che aveva plasmato. Il Signore Dio fece germogliare dal suolo ogni sorta di alberi graditi alla vista e buoni da mangiare, e l’albero della vita in mezzo al giardino e l’albero della conoscenza del bene e del male.  Un fiume usciva da Eden per irrigare il giardino, poi di lì si divideva e formava quattro corsi.  Il primo fiume si chiama Pison: esso scorre attorno a tutta la regione di Avìla, dove si trova l’oro e l’oro di quella regione è fino; vi si trova pure la resina odorosa e la pietra d’ònice.  Il secondo fiume si chiama Ghicon: esso scorre attorno a tutta la regione d’Etiopia.  Il terzo fiume si chiama Tigri: esso scorre a oriente di Assur. Il quarto fiume è l’Eufrate (Gen 2,8-13).  A causa del peccato non sola la terra produrrà per l’uomo spine e cardi, lo stesso uomo è stato tolto da quel giardino di delizie. Il Signore Dio lo scacciò dal giardino di Eden, perché lavorasse il suolo da cui era stato tratto. Scacciò l’uomo e pose a oriente del giardino di Eden i cherubini e la fiamma della spada guizzante, per custodire la via all’albero della vita (Gen 3,23-24)  Dall’abbandona nella penuria. Dalla ricchezza nella grande povertà. Da signore della terra a schiavo di essa. Ma il Signore ha preparato un altro giardino per l’uomo. In questo giardino dove regnerà solo la vita, uno solo potrà condurci: Cristo Gesù.  Ecco come l’Apocalisse dell’Apostolo Giovanni annuncia questa altissima verità: Non avranno più fame né avranno più sete, non li colpirà il sole né arsura alcuna, perché l’Agnello, che sta in mezzo al trono, sarà il loro pastore e li guiderà alle fonti delle acque della vita. E Dio asciugherà ogni lacrima dai loro occhi» (Ap 7,16-17).  E mi mostrò poi un fiume d’acqua viva, limpido come cristallo, che scaturiva dal trono di Dio e dell’Agnello.  In mezzo alla piazza della città, e da una parte e dall’altra del fiume, si trova un albero di vita che dà frutti dodici volte all’anno, portando frutto ogni mese; le foglie dell’albero servono a guarire le nazioni. E non vi sarà più maledizione. Nella città vi sarà il trono di Dio e dell’Agnello: i suoi servi lo adoreranno; vedranno il suo volto e porteranno il suo nome sulla fronte. Non vi sarà più notte, e non avranno più bisogno di luce di lampada né di luce di sole, perché il Signore Dio li illuminerà. E regneranno nei secoli dei secoli (Ap 21,1-5). Ma chi può essere condotto in questo giardino di pace e di vita eterna?  Potranno essere condotti quanti oggi decidono di lasciarsi piantare in Cristo Gesù. Da Lui sgorga il fiume della vita, il fiume che tutto risana; il fiume che trasforma il Mar Morto in un lago nel quale il pesce è abbondantissimo. Se non ci si lascia irrigare, inondare dal fiume di Cristo Gesù, mai si potrà entrare nel giardino della vita che non conoscerà mai la morte, giardino della luce che mai giungerà al tramonto. Vita e luce sono eterne. Mai verranno meno. È verità di essenza per la nostra fede. Si entra oggi in Cristo, ci si lascia vivificare dal fiume del suo Santo Spirito, si gusterà la vita eterna nel giardino della vita e della luce, che è il nostro Dio e Signore. Oggi la Scrittura sta diventando per noi un libro sigillato. Si sta compiendo per noi la profezia di Isaia. Avverrà come quando un affamato sogna di mangiare, ma si sveglia con lo stomaco vuoto, e come quando un assetato sogna di bere, ma si sveglia stanco e con la gola riarsa: così succederà alla massa di tutte le nazioni che marciano contro il monte Sion. Fermatevi e stupitevi, accecatevi e rimanete ciechi;  ubriacatevi ma non di vino, barcollate ma non per effetto di bevande inebrianti. Poiché il Signore ha versato su di voi uno spirito di torpore, ha chiuso i vostri occhi, cioè i profeti, e ha velato i vostri capi, cioè i veggenti. Per voi ogni visione sarà come le parole di un libro sigillato: si dà a uno che sappia leggere dicendogli: «Per favore, leggilo», ma quegli risponde: «Non posso, perché è sigillato». Oppure si dà il libro a chi non sa leggere dicendogli: «Per favore, leggilo», ma quegli risponde: «Non so leggere» (Is 29,8-12).  Oggi è proprio questa la grande povertà e miseria del cristiano: sa leggere ma ha dinanzi ai suoi occhi il libro sigillato della Scrittura Santo; non sa legge e ha dinanzi ai suoi occhi il libro aperto, non sigillato. Questa grande povertà e miseria del cristiano diviene povertà e miseria per il mondo intero. Cristo Gesù è il solo vero codice per leggere tutta la Scrittura. Se siamo privi di questo codice, la Scrittura sarà sempre per noi un libro illeggibile. Senza codice mai esso potrà essere letto. Gesù Cristo e Questi Crocifisso non è solo il codice per leggere la Scrittura Santa, è anche il codice per leggere la vita del cristiano e stabilire se essa è vera vita cristiana o è semplicemente una vita falsa. Poiché oggi Cristo Crocifisso lo si vuole eliminare sia dalla Scrittura Santa come unico codice di lettura e di comprensione della verità e sia anche dalla vita del cristiano, per noi diviene impossibile ogni vera conoscenza.  Senza la vera conoscenza di Cristo e senza Cristo Gesù codice vero per ogni vera conoscenza noi mai potremo conoscere secondo purezza di verità il Padre dei cieli, lo Spirito Santo, la Madre di Dio e Madre nostra, il cristiano, ogni altro uomo, il cielo e la terra, la vita e la morte, il tempo e l’eternità. Senza la vera conoscenza di Cristo tutto diviene falsità per noi.  LEGGIAMO Ez 47,1-9.12 Mi condusse poi all’ingresso del tempio e vidi che sotto la soglia del tempio usciva acqua verso oriente, poiché la facciata del tempio era verso oriente. Quell’acqua scendeva sotto il lato destro del tempio, dalla parte meridionale dell’altare.  Mi condusse fuori dalla porta settentrionale e mi fece girare all’esterno, fino alla porta esterna rivolta a oriente, e vidi che l’acqua scaturiva dal lato destro.  Quell’uomo avanzò verso oriente e con una cordicella in mano misurò mille cubiti, poi mi fece attraversare quell’acqua: mi giungeva alla caviglia.  Misurò altri mille cubiti, poi mi fece attraversare quell’acqua: mi giungeva al ginocchio. Misurò altri mille cubiti, poi mi fece attraversare l’acqua: mi giungeva ai fianchi.  Ne misurò altri mille: era un torrente che non potevo attraversare, perché le acque erano cresciute; erano acque navigabili, un torrente che non si poteva passare a guado. Allora egli mi disse: «Hai visto, figlio dell’uomo?». Poi mi fece ritornare sulla sponda del torrente; voltandomi, vidi che sulla sponda del torrente vi era una grandissima quantità di alberi da una parte e dall’altra.  Mi disse: «Queste acque scorrono verso la regione orientale, scendono nell’Araba ed entrano nel mare: sfociate nel mare, ne risanano le acque.  Ogni essere vivente che si muove dovunque arriva il torrente, vivrà: il pesce vi sarà abbondantissimo, perché dove giungono quelle acque, risanano, e là dove giungerà il torrente tutto rivivrà.  Lungo il torrente, su una riva e sull’altra, crescerà ogni sorta di alberi da frutto, le cui foglie non appassiranno: i loro frutti non cesseranno e ogni mese matureranno, perché le loro acque sgorgano dal santuario. I loro frutti serviranno come cibo e le foglie come medicina. Il Nuovo Tempio di Dio è Cristo Gesù. Dal corpo di Cristo trafitto e inchiodato sulla croce, sgorga questo fiume che risana la terra. Ecco come questa verità ci viene annunciata dall’Evangelista Giovanni. Era il giorno della Parasceve e i Giudei, perché i corpi non rimanessero sulla croce durante il sabato – era infatti un giorno solenne quel sabato –, chiesero a Pilato che fossero spezzate loro le gambe e fossero portati via.  Vennero dunque i soldati e spezzarono le gambe all’uno e all’altro che erano stati crocifissi insieme con lui.  Venuti però da Gesù, vedendo che era già morto, non gli spezzarono le gambe, ma uno dei soldati con una lancia gli colpì il fianco, e subito ne uscì sangue e acqua. Chi ha visto ne dà testimonianza e la sua testimonianza è vera; egli sa che dice il vero, perché anche voi crediate. Questo infatti avvenne perché si compisse la Scrittura: Non gli sarà spezzato alcun osso. E un altro passo della Scrittura dice ancora: Volgeranno lo sguardo a colui che hanno trafitto (Gv 19-31-37).  Ecco come l’Apostolo Paolo grida ai Colossesi questa verità: “È in lui che abita corporalmente tutta la pienezza della divinità, e voi partecipate della pienezza di lui, che è il capo di ogni Principato e di ogni Potenza.  In lui voi siete stati anche circoncisi non mediante una circoncisione fatta da mano d’uomo con la spogliazione del corpo di carne, ma con la circoncisione di Cristo: con lui sepolti nel battesimo, con lui siete anche risorti mediante la fede nella potenza di Dio, che lo ha risuscitato dai morti.  Con lui Dio ha dato vita anche a voi, che eravate morti a causa delle colpe e della non circoncisione della vostra carne, perdonandoci tutte le colpe e annullando il documento scritto contro di noi che, con le prescrizioni, ci era contrario: lo ha tolto di mezzo inchiodandolo alla croce. Avendo privato della loro forza i Principati e le Potenze, ne ha fatto pubblico spettacolo, trionfando su di loro in Cristo” (Col 2,9-15).  Oggi e fino al giorno della Parusia questo fiume che risana e dona ogni vita deve sgorgare dal corpo di Cristo che è la Chiesa. Deve sgorgare come fiume di Parola, fiume di verità e di sapienza, fiume di grazia e di luce, fiume di perdono e di misericordia, fiume di giustizia e di pace. Se non sgorga come fiume di Vangelo e di Sacramenti, di annuncio per la conversione di ogni uomo, il deserto rimane deserto e il Mar Morto rimane Mar Morto.  La vita ritorna dove scorre questo fiume. Dove il fiume non scorre lì è il regno della morte, di ogni morte.  Gesù lo ha detto: “io sono la via, la verità, la vita”. Storia ed eternità confermeranno ogni Parola di Cristo Gesù. Mai una sola sua Parola sarà smentita. Anche l’inferno proclamerà in eterno la verità di ogni Parola dell’Agnello Immolato e Risorto.   LETTURA DEL  VANGELO Per questo i Giudei perseguitavano Gesù, perché faceva tali cose di sabato.  Gesù sa che è sabato. Sa che il giorno di sabato è consacrato al Signore. Sa anche la dottrina di scribi e farisei sul sabato. Sa che lo avrebbero accusato di violare la Legge di Dio. Sa che è a rischio la sua vita.  Sapendo tutto questo, perché Gesù di sabato opera segni, miracoli e prodigi? La risposta la troviamo non nel suo cuore, ma nel cuore del Padre e dello Spirito Santo.  Gesù è mosso sempre dalla Divina ed Eterna Sapienza del Padre per mezzo del suo Santo Spirito.  La Sapienza Divina ed Eterna agisce in Gesù con “uno spirito intelligente, santo, unico, molteplice, sottile, agile, penetrante, senza macchia, schietto, inoffensivo, amante del bene, pronto, libero, benefico, amico dell’uomo, stabile, sicuro, tranquillo, che può tutto e tutto controlla, che penetra attraverso tutti gli spiriti intelligenti, puri, anche i più sottili” (Sap 7,22-23). E ancora, la Divina ed Eterna Sapienza opera in Lui con tutta la potenza di misericordia e di compassione che è la Carità del Padre.  Là carità è magnanima, benevola è la carità; non è invidiosa, non si vanta, non si gonfia d’orgoglio, non manca di rispetto, non cerca il proprio interesse, non si adira, non tiene conto del male ricevuto, non gode dell’ingiustizia ma si rallegra della verità. Tutto scusa, tutto crede, tutto spera, tutto sopporta (1Cor 13,4-7).  Assistito dalla Divina ed Eterna Sapienza del Padre, Gesù sa come il Padre vuole che si viva il giorno del Sabato.  Governato dalla Divina ed Eterna carità del Padre, Gesù non può non operare il miracolo. Lo richiede la carità. Gesù è venuto a purificare i cuori da ogni infiltrazione di pensiero che non è pensiero del Padre, non è sapienza e intelligenza dello Spirito Santo, non sono carità e amore che discendono dal cuore del Padre suo. A nulla sarebbe servito operare la redenzione, se prima non avesse Gesù compiuta la purificazione dei cuori da ogni falsità circa la conoscenza del pensiero del Padre. Cosa è allora il Vangelo di Gesù? È l’insegnamento, attraverso le opere illuminate dalla Parola, finalizzato a purificare cuori e menti di ogni pensiero che non appartiene al Padre nostro celeste. Oggi è questa la grande povertà della religione cristiana e cattolica: la non purificazione dei cuori e delle menti di quanti si dicono discepoli di Gesù. È però una non purificazione frutto di volontà, portata avanti con scienza e coscienza determinata. Si vuole oggi una religione universale con un Dio unico senza alcun pensiero. Avendo un Dio senza pensiero, anche la religione dovrà essere senza pensiero. Così da un lato abbiamo il bicchiere della religione. Poi in questo bicchiere ognuno mette i suoi propri pensieri. Apparentemente il bicchiere è uno e apparentemente una è anche la religione. Non ci si accorge, perché ciechi, che ognuno si sta fabbricando la sua personale religione, il suo personale credo, la sua specifica identità. Poi se qualcuno fa professione del purissimo Vangelo del Signore nostro Gesù Cristo è accusato di tradizionalismo. Chi è oggi beffeggiato di essere un tradizionalista? Chi crede che siamo obbligati ad osservare non i Dieci Comandamenti così come sono stati scritti nelle due Tavole della Legge, ma siamo obbligati ad osservare la Legge e i Profeti secondo il pieno compimento ad essi dato da Gesù Signore. Chi è ancora deriso come tradizionalista? Chi crede con fede convinta che il discepolo di Gesù è chiamato ad avere gli stessi sentimenti del suo Maestro e Signore, compiendo quel cammino di obbedienza che dovrà condurlo fino al sacrificio di sé, fino all’olocausto per amore del Padre nostro celeste. Di queste falsità e menzogne oggi il mondo è pieno e anche i figli della Chiesa del Signore Gesù. Un’altra falsità oggi è detta “autonomia dei fedeli laici”. Se per “autonomia” si intende lasciare che i fedeli laici camminino nel Vangelo ognuno secondo la propria vocazione e missione, è cosa santissima. Non è però cosa santissima se si vuole che i fedeli laici vivano di autonomia dal Vangelo e dalla sana Dottrina e dalla corretta Moralità. Insegnare il vero Vangelo, educare nella sana Dottrina, formare alla corretta Moralità non è privare della loro autonomia i fedeli laici. È invece aiutarli a vivere da vero corpo di Cristo la loro particolare, specifica, personale vocazione e missione. Come potrà essere cristiano, discepolo di Gesù, una persona che odia a morte chi crede nel Vangelo, una persona che commette adulterio, è allergica alla Rivelazione, dichiara non più obbligatoria l’obbedienza alla verità del Signore nostro Gesù Cristo, una persona che calunnia i propri fratelli e mentendo dice ogni sorta di male? Gesù è venuto a purificare i cuori e le menti liberandoli da ogni falsità, menzogna, idolatria, immoralità, assenza di sapienza, privazione della legge della Divina ed Eterna Carità.  Se Gesù non operasse dalla Divina ed Eterna Sapienza dello Spirito Santo e dalla Divina ed Eterna Carità del Padre, nessuna liberazione dalla falsità e dall’inganno perpetrato ai danni del pensiero di Dio e della sua Legge sarebbe stata compiuta. Gli uomini avrebbero continuato vivere nella loro universale falsità. Invece Gesù guarisce di sabato e le coscienza rivelano la falsità che abita in esse e anche il soffocamento della verità nell’ingiustizia da esse operato.  LEGGIAMO IL TESTO DI Gv 5,1-16 Dopo questi fatti, ricorreva una festa dei Giudei e Gesù salì a Gerusalemme. A Gerusalemme, presso la porta delle Pecore, vi è una piscina, chiamata in ebraico Betzatà, con cinque portici, sotto i quali giaceva un grande numero di infermi, ciechi, zoppi e paralitici.  Si trovava lì un uomo che da trentotto anni era malato. Gesù, vedendolo giacere e sapendo che da molto tempo era così, gli disse: «Vuoi guarire?». Gli rispose il malato: «Signore, non ho nessuno che mi immerga nella piscina quando l’acqua si agita. Mentre infatti sto per andarvi, un altro scende prima di me».  Gesù gli disse: «Àlzati, prendi la tua barella e cammina». E all’istante quell’uomo guarì: prese la sua barella e cominciò a camminare. Quel giorno però era un sabato. Dissero dunque i Giudei all’uomo che era stato guarito: «È sabato e non ti è lecito portare la tua barella».  Ma egli rispose loro: «Colui che mi ha guarito mi ha detto: “Prendi la tua barella e cammina”». Gli domandarono allora: «Chi è l’uomo che ti ha detto: “Prendi e cammina”?». Ma colui che era stato guarito non sapeva chi fosse; Gesù infatti si era allontanato perché vi era folla in quel luogo.  Poco dopo Gesù lo trovò nel tempio e gli disse: «Ecco: sei guarito! Non peccare più, perché non ti accada qualcosa di peggio». Quell’uomo se ne andò e riferì ai Giudei che era stato Gesù a guarirlo.  Per questo i Giudei perseguitavano Gesù, perché faceva tali cose di sabato.  Quanto è stato vissuto da Cristo Gesù deve essere vissuto da ogni suo discepolo: “Vi ho dato l’esempio, perché come ho fatto io facciate anche voi”. Il nostro Maestro agiva dalla Divina ed Eterna Sapienza dello Spirito Santo e anche noi dobbiamo agire allo stesso modo. Il nostro Maestro operava dalla Divina ed Eterna Carità del Padre e anche ogni suo discepolo deve sempre operare dalla Carità Crocifissa del suo Maestro e Signore. Quando il cristiano agirà dalla Sapienza dello Spirito Santo e dalla Carità Crocifissa di Gesù Signore, sempre le coscienze verranno messe a nudo. Esse sveleranno il pensiero che le muove.  Se esse sono mosse dal pensiero del Padre, esse concorderanno con il Pensiero di Cristo Gesù. Riconosceranno che le opere sono fatte in Dio. Se invece sono mosse dalla falsità e della menzogna, mai riconosceranno che le opere del discepolo sono state fatte in Cristo Gesù. Anche nel discepolo di Gesù si deve compiere la profezia del Vecchio Simeone: “Il padre e la madre di Gesù si stupivano delle cose che si dicevano di lui. Simeone li benedisse e a Maria, sua madre, disse: «Ecco, egli è qui per la caduta e la risurrezione di molti in Israele e come segno di contraddizione – e anche a te una spada trafiggerà l’anima –, affinché siano svelati i pensieri di molti cuori» (Lc 2,33-35) Ecco come le parole degli scribi e dei farisei rivelano il loro cuore e lo svelano dinanzi alla storia:  “Prendete un albero buono, anche il suo frutto sarà buono. Prendete un albero cattivo, anche il suo frutto sarà cattivo: dal frutto infatti si conosce l’albero.  Razza di vipere, come potete dire cose buone, voi che siete cattivi? La bocca infatti esprime ciò che dal cuore sovrabbonda. L’uomo buono dal suo buon tesoro trae fuori cose buone, mentre l’uomo cattivo dal suo cattivo tesoro trae fuori cose cattive.  Ma io vi dico: di ogni parola vana che gli uomini diranno, dovranno rendere conto nel giorno del giudizio; infatti in base alle tue parole sarai giustificato e in base alle tue parole sarai condannato» (Mt 12,33-37).  Dinanzi alla verità di Cristo e di Cristo Incarnato e Crocifisso ogni cuore viene svelato. Così insegna l’Apostolo Giovanni: Figlioli, è giunta l’ultima ora. Come avete sentito dire che l’anticristo deve venire, di fatto molti anticristi sono già venuti. Da questo conosciamo che è l’ultima ora.  Sono usciti da noi, ma non erano dei nostri; se fossero stati dei nostri, sarebbero rimasti con noi; sono usciti perché fosse manifesto che non tutti sono dei nostri. Ora voi avete ricevuto l’unzione dal Santo, e tutti avete la conoscenza.  Non vi ho scritto perché non conoscete la verità, ma perché la conoscete e perché nessuna menzogna viene dalla verità.  Chi è il bugiardo se non colui che nega che Gesù è il Cristo? L’anticristo è colui che nega il Padre e il Figlio. Chiunque nega il Figlio, non possiede nemmeno il Padre; chi professa la sua fede nel Figlio possiede anche il Padre” (1Gv 2,18-23).  Cristo Gesù, Verbo del Padre, Incarnato e Crocifisso, è la verità della Legge e dei Profeti, la Verità della Salvezza e della Redenzione, la verità della fede e della religione, la verità della Chiesa e del suo mistero, la verità di ogni coscienza. Se si toglie Cristo Incarnato e Crocifisso, il Figlio Unigenito del Padre, all’istante si trasforma in menzogna la verità della Legge e del Profeti, la verità della Salvezza e della Redenzione, la verità della Fede e della religione, la verità della Chiesa e del suo mistero, la verità di ogni coscienza. Vergine Maria, Madre di Dio, vieni in nostro soccorso. Aiutaci perché sempre operiamo dalla Divina ed Eterna Sapienza dello Spirito Santo e dalla Divina ed Eterna Carità Crocifissa di Gesù Signore. Tu ci aiuterai ad agire secondo il purissimo pensiero del Padre, che è purissimo pensiero di Cristo Gesù, e ogni cuore verrà alla luce.  Manifesterà se in esso vi è Cristo o se in esso dimora ed abita la falsità e la menzogna del principe del mondo.  Aiutaci, o Madre Tutta Santa, ad imitare Cristo Gesù. Amen.
</p>


<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
