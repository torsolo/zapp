<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta">
</div>
<div id="tools">
</div>
<div id="albero">T.o.c.</div>
<div id="corpo"><!--<h1>None</h1>-->

<p>
<img src="./MM/Verbum.png">
</p>

<p>
<u>HODIE</u> / <a href="./MM/bgm.mp3"><img src="./MM/audiolh.png"></a> Martedì della V settimana di Pasqua.
</p>

<p>
<u>ANTIFONA</u> / Lodate il nostro Dio, voi che lo temete, piccoli e grandi, perché si è compiuta la salvezza, la forza e il regno del nostro Dio e la potenza del suo Cristo. Alleluia. (Ap 19,5; 12,10)
</p>

<p>
<u>CONFITEOR</u> / Confesso a Dio onnipotente e a voi, fratelli e sorelle, che ho molto peccato in pensieri, parole, opere e omissioni, per mia colpa, mia colpa, mia grandissima colpa. E supplico la beata sempre vergine Maria, gli angeli, i santi e voi, fratelli e sorelle, di pregare per me il Signore Dio nostro. Dio onnipotente abbia misericordia di noi, perdoni i nostri peccati e ci conduca alla vita eterna. <a href="./MM/Kyrie.mp3"><img src="./MM/audiolh.png"></a> Signore Pietà, Cristo pietà.
</p>

<p>
<u>GLORIA</u> / <a href="./MM/Gloria.mp3"><img src="./MM/audiolh.png"></a> Gloria a Dio nell'alto dei cieli e pace in terra agli uomini di buona volontà. Noi ti lodiamo, ti benediciamo, ti adoriamo, ti glorifichiamo, ti rendiamo grazie per la tua gloria immensa, Signore Dio, Re del cielo, Dio Padre onnipotente. Signore, figlio unigenito, Gesù Cristo, Signore Dio, Agnello di Dio, Figlio del Padre, tu che togli i peccati dal mondo abbi pietà di noi; tu che togli i peccati dal mondo, accogli la nostra supplica; tu che siedi alla destra del Padre, abbi pietà di noi. Perché tu solo il Santo, tu solo il Signore, tu solo l'Altissimo, Gesù Cristo, con lo Spirito Santo: nella gloria di Dio Padre. Amen.
</p>

<p>
<u>COLLETTA</u> / O Padre, che nella risurrezione di Cristo tuo Figlio ci rendi creature nuove per la vita eterna, dona a noi, tuo popolo, di perseverare nella fede e nella speranza, perché non dubitiamo che si compiano le tue promesse. Per il nostro Signore Gesù Cristo, tuo Figlio, che è Dio, e vive e regna con te, nell'unità dello Spirito Santo, per tutti i secoli dei secoli.
</p>

<p>
<u>LETTURA1</u> / <b>Riferirono alla Chiesa quello che Dio aveva fatto per mezzo loro</b> / Dagli Atti degli Apostoli (At 14,19-28) / In quei giorni, giunsero [a Listra] da Antiòchia e da Icònio alcuni Giudei, i quali persuasero la folla. Essi lapidarono Paolo e lo trascinarono fuori della città, credendolo morto. Allora gli si fecero attorno i discepoli ed egli si alzò ed entrò in città. Il giorno dopo partì con Bàrnaba alla volta di Derbe. Dopo aver annunciato il Vangelo a quella città e aver fatto un numero considerevole di discepoli, ritornarono a Listra, Icònio e Antiòchia, confermando i discepoli ed esortandoli a restare saldi nella fede «perché - dicevano - dobbiamo entrare nel regno di Dio attraverso molte tribolazioni». Designarono quindi per loro in ogni Chiesa alcuni anziani e, dopo avere pregato e digiunato, li affidarono al Signore, nel quale avevano creduto. Attraversata poi la Pisìdia, raggiunsero la Panfìlia e, dopo avere proclamato la Parola a Perge, scesero ad Attàlia; di qui fecero vela per Antiòchia, là dove erano stati affidati alla grazia di Dio per l'opera che avevano compiuto. Appena arrivati, riunirono la Chiesa e riferirono tutto quello che Dio aveva fatto per mezzo loro e come avesse aperto ai pagani la porta della fede. E si fermarono per non poco tempo insieme ai discepoli. / Parola di Dio.
</p>

<p>
<u>PSALMUS</u> / <a href="./MM/SALMO117R.mp3"><img src="./MM/audiolh.png"></a> (Sal 144) <b>I tuoi amici, Signore, proclamino la gloria del tuo regno.</b> / Ti lodino, Signore, tutte le tue opere e ti benedicano i tuoi fedeli. Dicano la gloria del tuo regno e parlino della tua potenza. / Per far conoscere agli uomini le tue imprese e la splendida gloria del tuo regno. Il tuo regno è un regno eterno, il tuo dominio si estende per tutte le generazioni. / Canti la mia bocca la lode del Signore e benedica ogni vivente il suo santo nome, in eterno e per sempre. 
</p>

<p>
<u>ALLELUIA</u> / Alleluia, Alleluia / Cristo doveva patire e risorgere dai morti, ed entrare così nella sua gloria. (Lc 24,46.26) / Alleluia.
</p>

<p>
<u>VANGELO</u> / <b>Vi do la mia pace</b> / Dal Vangelo secondo  Giovanni (Gv 14,27-31) / In quel tempo, disse Gesù ai suoi discepoli: «Vi lascio la pace, vi do la mia pace. Non come la dà il mondo, io la do a voi. Non sia turbato il vostro cuore e non abbia timore. Avete udito che vi ho detto: "Vado e tornerò da voi". Se mi amaste, vi rallegrereste che io vado al Padre, perché il Padre è più grande di me. Ve l'ho detto ora, prima che avvenga, perché, quando avverrà, voi crediate. Non parlerò più a lungo con voi, perché viene il prìncipe del mondo; contro di me non può nulla, ma bisogna che il mondo sappia che io amo il Padre, e come il Padre mi ha comandato, così io agisco». / Parola del Signore.
</p>

<p>
<u>CREDO</u> / <a href="./MM/Credo.mp3"><img src="./MM/audiolh.png"></a> Credo in un solo Dio, Padre onnipotente, creatore del cielo e della terra, di tutte le cose visibili e invisibili. Credo in un solo Signore, Gesù Cristo, unigenito Figlio di Dio, nato dal Padre prima di tutti i secoli: Dio da Dio, Luce da Luce, Dio vero da Dio vero, generato, non creato, della stessa sostanza del Padre; per mezzo di lui tutte le cose sono state create. Per noi uomini e per la nostra salvezza discese dal cielo, e per opera dello Spirito Santo si è incarnato nel seno della Vergine Maria e si è fatto uomo. Fu crocifisso per noi sotto Ponzio Pilato, morì e fu sepolto. Il terzo giorno è risuscitato, secondo le Scritture, è salito al cielo, siede alla destra del Padre. E di nuovo verrà, nella gloria, per giudicare i vivi e i morti, e il suo regno non avrà fine. Credo nello Spirito Santo, che è Signore e dà la vita, e procede dal Padre e dal Figlio. Con il Padre e il Figlio è adorato e glorificato, e ha parlato per mezzo dei profeti. Credo la Chiesa, una santa cattolica e apostolica. Professo un solo battesimo per il perdono dei peccati. Aspetto la risurrezione dei morti e la vita del mondo che verrà. Amen.
</p>

<p>
<u>OREMUS</u> / Il Cristo Gesù ci ha lasciato in dono la sua pace. Invochiamo Dio nel suo nome, dicendo: <b>Donaci la tua pace, Signore.</b> / Per tutti i pastori posti a capo delle Chiese e comunità locali, perchè siano fedeli al loro mandato di rinsaldare i cristiani nella fede. Preghiamo: / Per i laici impegnati nell'azione sociale e politica della pace, perché si conformino sempre allo spirito cristiano della non violenza e del perdono. Preghiamo: / Per le classi sociali e per le nazioni più in conflitto, perchè promuovano progetti di pacificazione fondati sulla giustizia. Preghiamo: / Per la nostra comunità, perchè sia capace di gesti concreti di riconciliazione e di fraternità. Preghiamo: / Per noi chiamati ad essere pacificatori, perchè non ci lasciamo turbare dalle paure della morte o dell'incertezza del futuro, ma confidiamo nella presenza del Cristo che ci ama. Preghiamo: / Per i governanti delle nazioni. / Per gli organismi internazionali che promuovono la pace. / O Signore Gesù, che ci hai lasciato in dono la tua pace per vincere ogni turbamento e paura, fa' che diffondiamo attorno a noi la gioia di chi sa che il potere del male non può prevalere su chi confida in te: tu che sei Dio e vivi e regni nei secoli dei secoli. Amen.
</p>

<p>
<u>OFFERTORIO</u> / Accogli, o Signore, i doni della tua Chiesa in festa e poiché le hai dato il motivo di tanta gioia, donale anche il frutto di una perenne letizia. Per Cristo nostro Signore. ♦ Accogli, o Padre, e trasforma nel sacramento della redenzione l’offerta della tua Chiesa, e riempi dei doni dello Spirito Santo coloro che hai chiamato a seguire Cristo tuo Figlio. Egli vive e regna nei secoli dei secoli.
</p>

<p>
<u>PREFAZIO</u> / <b>Cristo Agnello e sacerdote</b> / È veramente cosa buona e giusta, nostro dovere e fonte di salvezza, proclamare sempre la tua gloria, o Signore, e soprattutto esaltarti in questo tempo nel quale Cristo, nostra Pasqua, si è immolato. Offrendo il suo corpo sulla croce, diede compimento ai sacrifici antichi e, donandosi per la nostra redenzione, divenne altare, Agnello e sacerdote. Per questo mistero, nella pienezza della gioia pasquale, l’umanità esulta su tutta la terra e le schiere degli angeli e dei santi cantano senza fine l’inno della tua gloria: <a href="./MM/Sanctus.mp3"><img src="./MM/audiolh.png"></a> Santo, Santo, Santo il Signore Dio dell’universo. I cieli e la terra sono pieni della tua gloria. Osanna nell’alto dei cieli. Benedetto colui che viene nel nome del Signore. Osanna nell’alto dei cieli.
</p>

<p>
<img src="./MM/ComunioneSpirituale.jpg">
</p>

<p>
<u>COMMUNIO</u> / Se siamo morti con Cristo, crediamo che anche vivremo con lui. Alleluia. (Rm 6,8) ♦ Il mondo sappia che io amo il Padre e, come il Padre mi ha comandato, così io agisco. Alleluia. (Gv 14,31)
</p>

<p>
<u>GRATIAS</u> / Guarda con bontà, o Signore, il tuo popolo che ti sei degnato di rinnovare con questi sacramenti di vita eterna, e donagli di giungere alla risurrezione incorruttibile del corpo, destinato alla gloria. Per Cristo nostro Signore. ♦ Ci riempia di gioia, o Signore, la partecipazione ai tuoi sacramenti e nella tua benevolenza concedi che il dono ricevuto ci spinga a servire con ardente carità la Chiesa e gli uomini. Per Cristo nostro Signore.
</p>

<h3>LECTIO</h3>

<p>
<u>EVANGELIZO1</u> / Imitazione di Cristo, trattato spirituale del XV secolo / Libro 1, cap.11 / "Vi do la mia pace" / Se non ci volessimo impicciare di quello che dicono o di quello che fanno gli altri, e di cose che non ci riguardano, potremmo avere una grande pace interiore. Come, infatti, è possibile che uno mantenga a lungo l'animo tranquillo se si intromette nelle faccende altrui, se va a cercare all'esterno i suoi motivi di interesse, se raramente e superficialmente si raccoglie in se stesso? Beati i semplici, giacché avranno grande pace. Perché mai alcuni santi furono così perfetti e pieni di spirito contemplativo? Perché si sforzarono di spegnere completamente in sé ogni desiderio terreno, cosicché - liberati e staccati da se stessi - potessero stare totalmente uniti a Dio, con tutto il cuore. Noi, invece, siamo troppo presi dai nostri sfrenati desideri e troppo preoccupati delle cose di quaggiù; di rado riusciamo a vincere un nostro difetto, anche uno soltanto, e non siamo ardenti nel tendere al nostro continuo miglioramento. E così restiamo inerti e tiepidi. / Se fossimo, invece, totalmente morti a noi stessi e avessimo una perfetta semplicità interiore, potremmo perfino avere conoscenza delle cose di Dio, e fare esperienza, in qualche misura, della contemplazione celeste. Il vero e più grande ostacolo consiste in ciò, che non siamo liberi dalle passioni e dalle brame, e che non ci sforziamo di entrare nella via della perfezione, che fu la via dei santi: anzi, appena incontriamo una difficoltà, anche di poco conto, ci lasciamo troppo presto abbattere e ci volgiamo a consolazioni terrene. Se facessimo di tutto, da uomini forti, per non abbandonare la battaglia, presto vedremmo venire a noi dal cielo l'aiuto del Signore. Il quale prontamente sostiene coloro che combattono fiduciosi nella sua grazia... Se tu comprendessi quanta pace daresti a te stesso e quanta gioia procureresti agli altri, e vivendo una vita dedita al bene, sono certo che saresti più sollecito nel tendere al tuo profitto spirituale.
</p>

<p>
<u>EVANGELIZO-21</u> / San Giovanni XXIII (1881-1963) papa / Enciclica «Pacem in Terris» / «Vi do la mia pace» / Ogni credente, in questo nostro mondo, deve essere una scintilla di luce, un centro di amore, un fermento vivificatore nella massa (Mt 5,14 ; 13,33): e tanto più lo sarà, quanto più, nella intimità di se stesso, vive in comunione con Dio. Infatti non si dà pace fra gli uomini se non vi è pace in ciascuno di essi, se cioè ognuno non instaura in se stesso l'ordine voluto da Dio. (...) È questa un'impresa tanto nobile ed alta che le forze umane, anche se animate da ogni lodevole buona volontà, non possono da sole portare ad effetto. Affinché l'umana società sia uno specchio il più fedele possibile del regno di Dio, è necessario l'aiuto dall'alto. (...) Cristo ha vinto nella sua dolorosa passione e morte il peccato, elemento disgregatore e apportatore di lutti e squilibri (...). "Egli è la nostra pace, egli che delle due ne ha fatta una sola (...). E venne ad evangelizzare la pace a voi, che eravate lontani, e la pace ai vicini" (Ef 2,14-17). E nella liturgia di questi giorni risuona l'annuncio: "Gesù, nostro Signore, risorto, venne e si fermò in mezzo ai suoi discepoli e disse loro: "Pace a voi, alleluia". E i discepoli gioirono al vedere il Signore" (Gv 20,19s). Egli lascia la pace, egli porta la pace: "Vi lascio la pace, vi do la mia pace. Non come la dà il mondo, io la do a voi" (Gv 14,27). Questa è la pace che chiediamo a lui con l'ardente sospiro della nostra preghiera. Allontani egli dal cuore degli uomini ciò che la può mettere in pericolo; e li trasformi in testimoni di verità, di giustizia, di amore fraterno. Illumini i responsabili dei popoli (...). Accenda le volontà di tutti a superare le barriere che dividono, ad accrescere i vincoli della mutua carità, a comprendere gli altri, a perdonare coloro che hanno recato ingiurie; in virtù della sua azione, si affratellino tutti i popoli della terra e fiorisca in essi e sempre regni la desideratissima pace.
</p>

<p>
<u>DiBruno1</u> / Come il Padre mi ha comandato, così io agisco / (At 14,19-28; Sal 144; Gv 14,27-31a) / È giusto chiedersi: cosa ha comandato il Padre al Figlio? La risposta non è nel Nuovo Testamento, bensì nell’Antico. Il Padre ha comando al Figlio di portare a compimento tutte le profezie, tutti gli oracoli, tutte le promesse, tutte le parole scritte per Lui. Una di queste parole chiedeva di prendere su di sé tutti i peccati del mondo ed espiarli con la sua sofferenza nel suo corpo. Gesù è l’Agnello che toglie il peccato per espiazione. / Ecco, il mio servo avrà successo, sarà onorato, esaltato e innalzato grandemente. Come molti si stupirono di lui – tanto era sfigurato per essere d’uomo il suo aspetto e diversa la sua forma da quella dei figli dell’uomo –, così si meraviglieranno di lui molte nazioni; i re davanti a lui si chiuderanno la bocca, poiché vedranno un fatto mai a essi raccontato e comprenderanno ciò che mai avevano udito. Chi avrebbe creduto al nostro annuncio? A chi sarebbe stato manifestato il braccio del Signore? È cresciuto come un virgulto davanti a lui e come una radice in terra arida. Non ha apparenza né bellezza per attirare i nostri sguardi, non splendore per poterci piacere. Disprezzato e reietto dagli uomini, uomo dei dolori che ben conosce il patire, come uno davanti al quale ci si copre la faccia; era disprezzato e non ne avevamo alcuna stima. Eppure egli si è caricato delle nostre sofferenze, si è addossato i nostri dolori; e noi lo giudicavamo castigato, percosso da Dio e umiliato. Egli è stato trafitto per le nostre colpe, schiacciato per le nostre iniquità. Il castigo che ci dà salvezza si è abbattuto su di lui; per le sue piaghe noi siamo stati guariti. / Noi tutti eravamo sperduti come un gregge, ognuno di noi seguiva la sua strada; il Signore fece ricadere su di lui l’iniquità di noi tutti. Maltrattato, si lasciò umiliare e non aprì la sua bocca; era come agnello condotto al macello, come pecora muta di fronte ai suoi tosatori, e non aprì la sua bocca. Con oppressione e ingiusta sentenza fu tolto di mezzo; chi si affligge per la sua posterità? Sì, fu eliminato dalla terra dei viventi, per la colpa del mio popolo fu percosso a morte. Gli si diede sepoltura con gli empi, con il ricco fu il suo tumulo, sebbene non avesse commesso violenza né vi fosse inganno nella sua bocca. Ma al Signore è piaciuto prostrarlo con dolori. Quando offrirà se stesso in sacrificio di riparazione, vedrà una discendenza, vivrà a lungo, si compirà per mezzo suo la volontà del Signore. Dopo il suo intimo tormento vedrà la luce e si sazierà della sua conoscenza; il giusto mio servo giustificherà molti, egli si addosserà le loro iniquità. Perciò io gli darò in premio le moltitudini, dei potenti egli farà bottino, perché ha spogliato se stesso fino alla morte ed è stato annoverato fra gli empi, mentre egli portava il peccato di molti e intercedeva per i colpevoli (Is 52,13-52,12). / Il Salmo ci rivela non solo che Gesù viene per obbedire al Padre, aggiunge che Lui compie la volontà del Padre facendola sua propria volontà. Lui vuole la volontà del Padre. È questa l’obbedienza al sommo della sua bellezza e perfezione. Non c’è l’oltre. / Sacrificio e offerta non gradisci, gli orecchi mi hai aperto, non hai chiesto olocausto né sacrificio per il peccato. Allora ho detto: «Ecco, io vengo. Nel rotolo del libro su di me è scritto di fare la tua volontà: mio Dio, questo io desidero; la tua legge è nel mio intimo». Ho annunciato la tua giustizia nella grande assemblea; vedi: non tengo chiuse le labbra, Signore, tu lo sai. Non ho nascosto la tua giustizia dentro il mio cuore, la tua verità e la tua salvezza ho proclamato. Non ho celato il tuo amore e la tua fedeltà alla grande assemblea (Sal 49 (39) 7-11). / Se Gesù è venuto per essere olocausto e sacrificio di salvezza e di redenzione, può sottrarsi al fine per cui è venuto? Sarebbe la vittoria eterna di Satana. / Vi lascio la pace, vi do la mia pace. Non come la dà il mondo, io la do a voi. Non sia turbato il vostro cuore e non abbia timore. Avete udito che vi ho detto: “Vado e tornerò da voi”. Se mi amaste, vi rallegrereste che io vado al Padre, perché il Padre è più grande di me. Ve l’ho detto ora, prima che avvenga, perché, quando avverrà, voi crediate. Non parlerò più a lungo con voi, perché viene il principe del mondo; contro di me non può nulla, ma bisogna che il mondo sappia che io amo il Padre, e come il Padre mi ha comandato, così io agisco. / Applichiamo questa verità alla Chiesa. Se essa esiste per predicare il Vangelo di Gesù e per chiamare all’obbedienza a Cristo tutte le genti, potrà barattare l’annunzio, giustificando con dichiarazioni di salvezza senza Cristo da parte delle genti? / Madre di Dio, Angeli, Santi, fate che tutti obbediamo secondo il comando ricevuto. 
</p>

<p>
<u>DiBruno-21</u> / Vi lascio la pace, vi do la mia pace (Gv 14,27-31) / La pace dell’uomo con Dio, dell’uomo con l’uomo, dell’uomo con l’universo è Cristo Gesù. Lui non solo è il Principe della pace, ma è la stessa pace. Non c’è vera pace se non in Lui, con Lui, per Lui. Separare Cristo Gesù e la pace è come si volesse separare gli oceani dalle acque. Da una parte si pone l’acqua e dall’altra gli oceani. Le profezie sono tutte concordi. Ne citiamo solo tre: “Perché un bambino è nato per noi, ci è stato dato un figlio. Sulle sue spalle è il potere e il suo nome sarà: Consigliere mirabile, Dio potente, Padre per sempre, Principe della pace. Grande sarà il suo potere e la pace non avrà fine sul trono di Davide e sul suo regno, che egli viene a consolidare e rafforzare con il diritto e la giustizia, ora e per sempre. Questo farà lo zelo del Signore degli eserciti” (Is 9,5-6). “Esulta grandemente, figlia di Sion, giubila, figlia di Gerusalemme! Ecco, a te viene il tuo re. Egli è giusto e vittorioso, umile, cavalca un asino, un puledro figlio d’asina. Farà sparire il carro da guerra da Èfraim e il cavallo da Gerusalemme, l’arco di guerra sarà spezzato, annuncerà la pace alle nazioni, il suo dominio sarà da mare a mare e dal Fiume fino ai confini della terra” (Zac 9,9-1). “E tu, Betlemme di Èfrata, così piccola per essere fra i villaggi di Giuda, da te uscirà per me colui che deve essere il dominatore in Israele; le sue origini sono dall’antichità, dai giorni più remoti. Perciò Dio li metterà in potere altrui fino a quando partorirà colei che deve partorire; e il resto dei tuoi fratelli ritornerà ai figli d’Israele. Egli si leverà e pascerà con la forza del Signore, con la maestà del nome del Signore, suo Dio. Abiteranno sicuri, perché egli allora sarà grande fino agli estremi confini della terra. Egli stesso sarà la pace!” (Mi 5.1-4). Se Cristo è la pace e la pace è in Lui, con Lui, per Lui che si attinge e si vive, perché il cristiano che conosce questa verità, separa la pace da Cristo Gesù? Perché rifiuta Cristo e chiede al Padre la pace? Chi rifiuta Cristo, rifiuta la pace. Chi rinnega Cristo, rinnega la pace. Chi si vergogna di Cristo si vergogna della pace. La fede vera è anche coerenza deduttiva e logica. / In quel tempo, disse Gesù ai suoi discepoli: «Vi lascio la pace, vi do la mia pace. Non come la dà il mondo, io la do a voi. Non sia turbato il vostro cuore e non abbia ti more. Avete udito che vi ho detto: “Vado e tornerò da voi”. Se mi amaste, vi rallegrereste che io vado al Padre, perché il Padre è più grande di me. Ve l’ho detto ora, prima che avvenga, perché, quando avverrà, voi crediate. Non parlerò più a lungo con voi, perché viene il prìncipe del mondo; contro di me non può nulla, ma bisogna che il mondo sappia che io amo il Padre, e come il Padre mi ha comandato, così io agisco». / La pace è Cristo, è in Cristo, vive per Cristo e con Cristo. Ma quali sono le regole per vivere nella pace, vivendo in Cristo. Riportiamo solo quelle rivelate dall’Apostolo Paolo nella Lettera ai Romani: “La carità non sia ipocrita: detestate il male, attaccatevi al bene; amatevi gli uni gli altri con affetto fraterno, gareggiate nello stimarvi a vicenda. Non siate pigri nel fare il bene, siate invece ferventi nello spirito; servite il Signore. Siate lieti nella speranza, costanti nella tribolazione, perseveranti nella preghiera. Condividete le necessità dei santi; siate premurosi nell’ospitalità. Benedite coloro che vi perseguitano, benedite e non maledite. Rallegratevi con quelli che sono nella gioia; piangete con quelli che sono nel pianto. Abbiate i medesimi sentimenti gli uni verso gli altri; non nutrite desideri di grandezza; volgetevi piuttosto a ciò che è umile. Non stimatevi sapienti da voi stessi. Non rendete a nessuno male per male. Cercate di compiere il bene davanti a tutti gli uomini. Se possibile, per quanto dipende da voi, vivete in pace con tutti. Non fatevi giustizia da voi stessi, carissimi, ma lasciate fare all’ira divina. Sta scritto infatti: Spetta a me fare giustizia, io darò a ciascuno il suo, dice il Signore. Al contrario, se il tuo nemico ha fame, dagli da mangiare; se ha sete, dagli da bere: facendo questo, infatti, accumulerai carboni ardenti sopra il suo capo. Non lasciarti vincere dal male, ma vinci il male con il bene” (Rm 12,9-21). Chi vuole essere uomo di pace, sempre in Cristo, con Cristo, per Cristo, deve attenersi scrupolosamente a queste regole. Altra regola della pace è tutto il Discorso della Montagna. È anche l’inno alla Carità della Prima Lettera ai Corinzi. Tutto il Vangelo è la Legge della pace. / Madre della Redenzione, Angeli, Santi, fate che osserviamo tutte le regole della pace. 
</p>

<p>
<u>Silvestrini-21</u> / Vi lascio la pace, vi do la mia pace. La pace di Cristo non coincide con quella che gli uomini dicono di cercare: è un dono che entra nel profondo del cuore. La pace di Gesù non è una conquista sanguinosa, ma un dono di Dio, che viene attraverso Gesù. Chi lo riceve è liberato dall'ansietà e turbamento del cuore. Le tribolazioni ci saranno sempre, ma con la Sua presenza, la Sua grazia, esse diventano mezzo di salvezza, luogo di incontro e di cammino nel regno di Dio, come lo sono state per San Paolo. Egli, predicando il vangelo, ha subìto ogni tipo di persecuzione. Ma la stessa tribolazione è mezzo di fede, per portare il Vangelo dove Cristo non è accettato. Questa fede ha reso Gesù vivo in mezzo ai discepoli. Anche oggi solo la fede ci fa entrare nel mistero del risorto. Entrarvi è possibile se amiamo e facciamo la volontà del Padre nella missione ricevuta. Cerchiamo quella pace che forse più facile trovarla lontano dal chiasso del mondo. Ma essa esiste anche li' dove piovono le bombe o si "sprecano" le croci... "Vi lascio la pace... Vi dò la mia pace"... Solo Lui ce la può dare...
</p>

<p>
<u>LOYOLA1</u> / Limitata nel tempo, espressione di supremazia e sottomissione, intervallo tra una guerra ed un’altra, imposta da chi ha forza e tollerata da chi è debole; non è di questa pace che parla Gesù. Distacco dalle cose, atarassia dell’animo, indifferenza, disinformazione; non è di questa pace che parla Gesù. Rassegnazione, accettazione per timore delle conseguenze, tiepidezza rispetto alle vicende; neanche questa è la pace di cui parla Gesù. Quando qualcuno che ci ama ci guarda compiaciuto proviamo la pace di cui Gesù parla; quando davanti al mare o su un monte alto è possibile osservare gli uccelli che volano a stormi o il vento che trasporta le nuvole si può scorgere la pace di cui parla Gesù: luogo di vita, frutto d’amore e perdono, la pace che dona Cristo non toglie il dolore e non cancella la passione per la vita, piuttosto dà a questi ordine e significato. Tutto nasce dall’amore tra padre e figlio, dalla consapevolezza della propria essenza di figli amati, chiamati a divenire sostanza di paternità. La pace entra a far parte d’ogni azione e reazione, diviene presupposto e realizzazione di dignità e fraternità.  / Quando ho sentito quella pace che, oltre la vita e la morte, ha ordinato e dato significato a quello che stavo vivendo? Contemplo con quanto amore mi guarda Dio, lo immagino: cosa nascondo a questo sguardo? Chiedo di esser capace di guardare con quello sguardo d’amore ciò che nascondo in me: quali relazioni o situazioni oltre me hanno bisogno di essere guardate con quello stesso amore? (Mounira Abdelhamid Serra)
</p>

<p>
<u>LOYOLA-21</u> / Quante guerre conosciamo! Ci sono quelle terribili che sconvolgono paesi interi nel mondo e che vengono combattute con i cannoni. A volte sono raccontate, molto più spesso vengono dimenticate. Segreti e invisibili sono i conflitti “con i guanti bianchi”, intorno ai tavoli delle grandi multinazionali, per accumulare denaro e garantire il nostro stile di vita. Infine, come gramigna che infesta, conosciamo anche le battaglie e le ostilità che portiamo nel cuore, talora le subiamo, talvolta le alimentiamo. Per tutti questi luoghi di rivalità Gesù promette il dono della pace, un dono dello Spirito, la capacità di vivere un certo stile nelle relazioni e di compiere scelte concrete nella vita quotidiana. Non possiamo immaginare una realtà senza conflitti, sarebbe illusorio. La pace del Signore è la fortezza del cuore di chi sta nel conflitto senza alimentarlo. Gesù lascia in dono la pace, e ci tiene a sottolineare che è la sua pace. Una pace diversa da quella del mondo, da quella che possiamo immaginare noi. Nella cornice dell’ultima cena lo annuncia e come Signore della Vita Risorto lo compie. Lui vince la morte con l’amore e le sue prime parole apparendo ai discepoli saranno, “Pace a voi”. / Quali sono i conflitti nei quali sei coinvolto? Come puoi stare nei conflitti senza esacerbarli? Cosa rispondi al Signore che ti dona la pace? (Diego Mattei SJ)
</p>

<p>
<u>LettureBose</u> / Una sola cosa con Cristo / Dice il Signore: Chi mangia la mia carne e beve il mio sangue, rimane in me e io in lui (Gv 6,56). Come unendo la cera ad altra cera si vedrà che l'una è nell'altra, allo stesso modo chi riceve la carne di Cristo, nostro Salvatore, e beve il suo sangue prezioso, come egli dice, si trova a essere una cosa sola con lui, unito e mescolato a lui attraverso la partecipazione, cosicché lui si trova in Cristo e Cristo si trova in lui. Così ci ammaestrava anche Cristo nel Vangelo secondo Matteo quando diceva: Il regno dei cieli è simile al lievito che una donna ha preso e nascosto in tre misure di farina, finché sia tutta fermentata (Mt 13,33) ... Come dunque Paolo dice: Un po' di lievito fa fermentare tutta la pasta (1Cor 5,6), così una piccolissima particella di pane eucaristico si mescola a tutto il nostro corpo e lo riempie della sua energia, e così Cristo viene a essere in noi e noi, a nostra volta, in lui ... Se ardiamo d'amore per la vita eterna, se desideriamo avere in noi colui che ci dona l'immortalità, non rifiutiamoci di ricevere l'eucaristia come fanno i più negligenti, e badiamo che il diavolo, abilissimo nel tendere insidie, non appresti contro di noi un laccio e un tranello, cioè un senso di timore dannoso. Vi è chi dice infatti: "Sta scritto: Chi mangia di questo pane e beve di questo calice indegnamente, mangia e beve la propria condanna (1Cor 11,29). Io mi sono esaminato e mi considero indegno". Quando dunque sarai degno, tu che ci vieni a dire queste cose? Quando starai davanti a Cristo? Infatti, se le tue cadute ti spaventano, e del resto non cesserai mai di cadere - come dice il santo salmista: I peccati, chi li discerne? (Sai 18 [19],13) -, ti troverai a non partecipare per nulla a quella santificazione che ci salva per l'eternità. Perciò stabilisci di vivere rettamente, con uno spirito maggiormente fedele al vangelo e partecipa all'eucaristia, credendo che essa scaccia non soltanto la morte, ma anche le nostre debolezze. Cristo presente in noi placa la legge della carne che imperversa dentro di noi, accende lo zelo per Dio e mette a morte le passioni non imputandoci i peccati in cui siamo caduti, ma piuttosto curandoci come malati. (Cirillo di Alessandria, Commento del Vangelo di Giovanni 4,2) 
</p>

<p>
<u>FEGF1</u> / VI LASCIO LA PACE, VI DO’ LA MIA PACE, di S. Agostino nel quinto secolo / Vi lascio la pace, vi dò la mia pace. Questo è ciò che leggiamo nel profeta: Pace su pace. Ci lascia la pace al momento di andarsene, ci darà la sua pace quando ritornerà alla fine dei tempi. Ci lascia la pace in questo mondo, ci darà la sua pace nel secolo futuro. Ci lascia la sua pace affinché noi, permanendo in essa, possiamo vincere il nemico; ci darà la sua pace, quando regneremo senza timore di nemici. Ci lascia la pace, affinché anche qui noi possiamo amarci scambievolmente; ci darà la sua pace lassù, dove non potrà esserci più alcun contrasto. Ci lascia la pace, affinché non ci giudichiamo a vicenda delle nostre colpe occulte, finché siamo in questo mondo; ci darà la sua pace quando svelerà i segreti dei cuori, e allora ognuno avrà da Dio la lode che merita. In lui è la nostra pace, e da lui viene la nostra pace, sia quella che ci lascia andando al Padre, sia quella che ci darà quando ci condurrà al Padre. Ma cos’è che ci lascia partendo da noi, se non se stesso, che mai si allontanerà da noi? Egli stesso, infatti, è la nostra pace, egli che ha unificato i due popoli in uno. Egli è la nostra pace, sia adesso che crediamo che egli è, sia allorché lo vedremo come egli è. Se infatti egli non ci abbandona esuli da sé, mentre dimoriamo in questo corpo corruttibile che appesantisce l’anima e camminiamo nella fede e non per visione, quanto maggiormente ci riempirà di sé quando finalmente saremo giunti a vederlo faccia a faccia?
</p>

<p>
<u>FEGF2</u> / «Vi lascio la mia pace, vi do la mia pace» di Giovanni Taulero nel quattordicesimo secolo / Nella prova, l’uomo che vuole e desidera sinceramente solo Dio deve rifugiarsi in lui e aspettare con grandissima pazienza che torni la calma... Chi sa dove e come piacerà a Dio tornare e colmarlo con i suoi doni? Quanto a te, stai pazientemente al riparo della volontà divina; questo vale cento volte di più degli slanci di una virtù brillante... Infatti i doni di Dio non sono Dio, e si deve godere di lui, non dei suoi doni. Ma la nostra natura è così avida, così ripiegata su se stessa che si insinua dappertutto, impadronendosi di ciò che non è  suo sporcando, così facendo, i doni di Dio, e impedendo il nobile lavoro di Dio... Tu dunque, immergiti in Cristo, nella sua povertà e purezza, nella sua obbedienza, nel suo amore e in tutte le sue virtù. In lui sono dati all’uomo i doni dello Spirito Santo, la fede, la speranza e la carità, la verità, la gioia e la pace interiori, nello Spirito Santo. In lui ancora si trovano l’abbandono e la mite pazienza, dove riceviamo ogni cosa da Dio con un cuore semplice. Quanto Dio permette e decreta, prosperità o avversità, gioia o dolore, tutto deve concorrere al bene dell’uomo (Rm 8,28). La cosa più piccola che succede all’uomo è vista eternamente da Dio, preesiste in lui, succede come egli ha voluto, e non diversamente. Siamo dunque in pace! Questa pace in ogni cosa, l’impariamo solo nel vero distacco e nella vita interiore... Tale è l’eredità dell’uomo nobile, quando è saldamente fissato nel riposo dell’anima in Dio, nel desiderio di Dio solo, che illumina ogni cosa; tutto questo viene purificato passando attraverso Cristo.
</p>

<p>
<u>MichaelDavide Semeraro</u> / Il tuo nome è Partire, alleluia! / La vita della Chiesa è contrassegnata, già all’inizio della sua avventura nella storia, da quella che si potrebbe definire una naturale alternanza di accoglienza e di rifiuto. Ciò che fa la differenza e assicura un futuro al cammino della prima comunità - e di ogni comunità che si voglia autenticamente fedele al suo Signore - è la capacità di partire e ripartire continuamente. Nonostante Paolo sia stato lapidato e trascinato «fuori della città» e persino sia stato creduto «morto» (At 14,19) il suo slancio evangelico non soccombe. Infatti, mentre verrebbe già da pensare al funerale, ecco che il testo continua perché la vita continua: «Allora gli si fecero attorno i discepoli ed egli si alzò ed entrò in città. Il giorno dopo partì con Barnaba alla volta di Derbe» (At 14,20). A partire da questo passo così denso degli Atti degli Apostoli, possiamo dire che la vita della Chiesa si fonda su due movimenti che rappresentano la sua struttura fondamentale: partire e ripartire «insieme» (14,27). Per vivere questo dinamismo, che fa il mistero stesso della Chiesa e del suo ministero a favore della gioia di tutti, la parola del Signore ci assicura dell’unica cosa necessaria: «Vi lascio la pace, vi do la mia pace. Non come la dà il mondo, io la do a voi» (Gv 14,27). Il segreto di una pace interiore è ciò che rimette continuamente in piedi i discepoli del Signore, dando loro la forza di partire e di ripartire: «Attraversata poi la Pisidia, raggiunsero la Panfilia e, dopo avere proclamato la Parola a Perge, scesero ad Attalia; di qui fecero vela per Antiochia, là dove erano stati affidati alla grazia di Dio per l’opera che avevano compiuto» (At 14,25-26). Questo viaggio attraverso terre e mari non è che l’espressione di un viaggio verso l’interiorità. Non solo, sta a indicare l’intensità di una relazione altamente significativa espressa dal Signore Gesù in termini toccanti: «bisogna che il mondo sappia che io amo il Padre, e come il Padre mi ha comandato, così io agisco» (Gv 14,31). La lettura dei capitoli giovannei che precedono e preparano la pasqua del Signore sono una sorta di immersione nel mistero di intimità che intercorre tra il Padre e il Signore Gesù, così forte da farsi dono per noi nella promessa di quello Spirito Consolatore che continua in noi ciò che fa la vita e la gioia del Cristo. Il Signore Gesù sa e sente che il cuore dei discepoli è sconvolto e turbato, e questo lo induce a parlare loro di «pace». Una pace che non significa affatto ripiegamento sui propri timori, ma un’apertura sempre più ampia alla sfide di un’esperienza così profonda da farsi annuncio e condivisione. Le parole appassionate del Signore Gesù, che preparano se stesso e i suoi discepoli alla sua Pasqua, sembrano farsi gesto e risoluzione nella vita dei discepoli, che non si arrendono davanti a nessuna esperienza di persecuzione e di rifiuto, quasi per una fedeltà insopprimibile a un movimento interiore che li spinge ad andare avanti… sempre avanti. Quella della prima generazione di discepoli rappresenta una vera sfida per la Chiesa del nostro tempo, un modello di coraggio quasi infantile che sorprende e ammonisce. Sì, come dei bambini che si azzuffano, ma che si rialzano per continuare a giocare e ad azzuffarsi, piuttosto che starsene fermi e immobili. Non è certo un caso che il Maestro continua a esortare i suoi discepoli ad avere il cuore di un bambino… che non si arrende mai davanti alla possibilità di giocare… di mettersi in gioco.
</p>

<p>
<u>Roberto Pasolini</u> / Pienezza di motivazioni / Ormai prossimo al fallimento della croce e proteso alla speranza della risurrezione, il Signore Gesù decide di rivolgere ai discepoli parole capaci di offrire un grande conforto. Annuncia loro la possibilità di ricevere uno dei più desiderabili doni che la Scrittura associa ai tempi messianici: la «pace». Gesù, tuttavia, si guarda bene dal rischio di generare l’illusione che questa promessa certa e viva, sulla quale si impegna in prima persona, possa identificarsi con le aspettative di benessere e di tranquillità che il nostro cuore è sempre tentato di confondere con la pienezza di vita: «Vi lascio la pace, vi do la mia pace» (Gv 14,27). Al di là dell’annuncio e della precisazione circa la natura del dono di pace che la Pasqua intende comunicare ai discepoli e al mondo, Gesù non fornisce ulteriori spiegazioni per far capire in che cosa consista la sua – e non la nostra – pace. Sembra più preoccupato di distinguere ciò che promette di lasciare come eredità legata alla sua stessa vita da quella «tranquillità» che tutti conosciamo e volentieri identifichiamo con l’assenza di tensioni e conflitti: «Non come la dà il mondo, io la do a voi» (14,27). Eppure, nella sua reticenza comunicativa, il Signore Gesù sembra voler lasciar intuire qualcosa in più, intercettando i sentimenti presenti nel cuore dei suoi amici: «Non sia turbato il vostro cuore e non abbia timore» (Gv 14,28). Se i discepoli sono invitati a non avere alcun timore — proprio dopo aver udito un annuncio di pace — sorge il ragionevole sospetto che la pace di cui parla il Maestro non coincida affatto con una situazione in cui vengono a mancare le tribolazioni e le persecuzioni. Anzi, la pace lasciata da Gesù si configura come la possibilità di rimanere imperturbabili anche nel tumulto delle più grandi e feroci perturbazioni che possono abbattersi su di noi, o anche insorgere dentro di noi come verifica e autenticazione del nostro cuore creato nella libertà. Il libro degli Atti può benissimo illustrare il senso delle parole di Gesù, attraverso il racconto delle disavventure che Paolo sperimenta a causa del vangelo annunciato nelle città della Licaònia: «Giunsero da Antiòchia e da Icònio alcuni Giudei, i quali persuasero la folla. Essi lapidarono Paolo e lo trascinarono fuori dalla città, credendolo morto» (At 14,19). La crudeltà e la violenza delle vessazioni che raggiungono l’apostolo non sono in grado di arrestare, né tantomeno attenuare, il suo slancio missionario e l’opera di evangelizzazione a cui Dio lo ha chiamato. Dopo aver sfiorato l’esperienza della morte, insieme a Bàrnaba, Paolo si rimette subito in marcia per confortare i fratelli e tenere aperta la «porta della fede» (14,27) che Cristo, con la sua morte e risurrezione, ha spalancato in favore di tutte le genti. Attraverso queste prove, matura nel cuore dell’apostolo e in quello della chiesa di Dio la coscienza di quale dono di pace il Risorto garantisce a coloro che sono battezzati nel suo nome e formano il suo corpo nel mondo e nella storia: «perché – dicevano – dobbiamo entrare nel regno di Dio attraverso molte tribolazioni» (14,21-22). Il tempo pasquale ci ricorda che la porta per entrare nel Regno non può identificarsi mai con la pace dei sensi, ma solo con la pienezza di motivazioni che offrono al nostro agire l’opportunità di diventare un inarrestabile movimento d’amore. Dentro molte tribolazioni — nel corpo o nell’anima — il discepolo di Gesù riceve dal suo Signore il dono di un’imperturbabile tranquillità, resa possibile dall’azione dello Spirito Santo. Nella fiamma di questa paradossale pace, dove non mancano i sentimenti di timore ma sono assenti i risentimenti dell’odio, il discepolo di Cristo scopre l’unica cosa di cui c’è davvero bisogno e che non può essere tolta da nessuna persecuzione: la vita filiale, possibile in Cristo mediante il suo Spirito. Un modo di essere e di agire che rende, finalmente, visibile il volto del Padre: «Bisogna che il mondo sappia che io amo il Padre, e come il Padre mi ha comandato, così io agisco» (Gv 14,31).
</p>

<p>
<u>Luigi Maria Epicoco</u> / Affidati alla grazia / La chiesa primitiva ha vissuto con semplicità e con gratitudine i continui cambi di programma, le ostilità e le persecuzioni a cui il vangelo espone ogni apostolo di Cristo. Ogni dilazione di tempo si trasformava davanti a loro nell’apertura di un nuovo spazio, in cui era possibile condividere la gioia della risurrezione e la speranza della vita nuova. La leggerezza con cui gli apostoli hanno saputo vivere tutto questo nasceva dal loro essere affidati a una grazia capace di sostenere ogni passo. E da una forte spinta interiore che dava loro la forza di continuare ad amare e a servire gli altri, senza farsi determinare fino in fondo, né dall’accoglienza, né dal rifiuto. Sapevano che al mondo è necessaria solo una cosa: sapere che il Padre può essere finalmente amato dai suoi figli.
</p>

<p>
<u>HomilyVoice-21</u> / PRIMA LETTURA Ma giunsero da Antiòchia e da Icònio alcuni Giudei, i quali persuasero la folla. Essi lapidarono Paolo e lo trascinarono fuori della città, credendolo morto. Allora gli si fecero attorno i discepoli ed egli si alzò ed entrò in città. Il giorno dopo partì con Bàrnaba alla volta di Derbe. Di questa lapidazione l’Apostolo Paolo parla nella Seconda Lettera ai Corinzi. Ne parla con una altissima visione teologica e soprannaturale. Ne parla come vera grazia di Dio necessaria per vivere bene la sua missione evangelizzatrice. Da questa lapidazione il Vangelo ne ha tratto un grande beneficio. Ma l’Apostolo ha occhi e cuore di Spirito Santo e tutto legge e comprende dalla sapienza e intelligenza dello Spirito del Signore. Sia benedetto Dio, Padre del Signore nostro Gesù Cristo, Padre misericordioso e Dio di ogni consolazione! Egli ci consola in ogni nostra tribolazione, perché possiamo anche noi consolare quelli che si trovano in ogni genere di afflizione con la consolazione con cui noi stessi siamo consolati da Dio. Poiché, come abbondano le sofferenze di Cristo in noi, così, per mezzo di Cristo, abbonda anche la nostra consolazione. Quando siamo tribolati, è per la vostra consolazione e salvezza; quando siamo confortati, è per la vostra consolazione, la quale vi dà forza nel sopportare le medesime sofferenze che anche noi sopportiamo. La nostra speranza nei vostri riguardi è salda: sappiamo che, come siete partecipi delle sofferenze, così lo siete anche della consolazione. Non vogliamo infatti che ignoriate, fratelli, come la tribolazione, che ci è capitata in Asia, ci abbia colpiti oltre misura, al di là delle nostre forze, tanto che disperavamo perfino della nostra vita. Abbiamo addirittura ricevuto su di noi la sentenza di morte, perché non ponessimo fiducia in noi stessi, ma nel Dio che risuscita i morti. Da quella morte però egli ci ha liberato e ci libererà, e per la speranza che abbiamo in lui ancora ci libererà, grazie anche alla vostra cooperazione nella preghiera per noi. Così, per il favore divino ottenutoci da molte persone, saranno molti a rendere grazie per noi (2Cor 1,3-11). Sempre nella Seconda Lettera ai Corinzi l’Apostolo rivela le sue molteplici tribolazioni e persecuzione volendo attestare la verità del suo mistero e l’amore che lo spinge a perseverare sapendo che la morte è sempre in agguato e lo segue come l’ombra segue un corpo. Tuttavia, in quello in cui qualcuno osa vantarsi – lo dico da stolto – oso vantarmi anch’io. Sono Ebrei? Anch’io! Sono Israeliti? Anch’io! Sono stirpe di Abramo? Anch’io! Sono ministri di Cristo? Sto per dire una pazzia, io lo sono più di loro: molto di più nelle fatiche, molto di più nelle prigionie, infinitamente di più nelle percosse, spesso in pericolo di morte. Cinque volte dai Giudei ho ricevuto i quaranta colpi meno uno; tre volte sono stato battuto con le verghe, una volta sono stato lapidato, tre volte ho fatto naufragio, ho trascorso un giorno e una notte in balìa delle onde. Viaggi innumerevoli, pericoli di fiumi, pericoli di briganti, pericoli dai miei connazionali, pericoli dai pagani, pericoli nella città, pericoli nel deserto, pericoli sul mare, pericoli da parte di falsi fratelli; disagi e fatiche, veglie senza numero, fame e sete, frequenti digiuni, freddo e nudità. Oltre a tutto questo, il mio assillo quotidiano, la preoccupazione per tutte le Chiese. Chi è debole, che anch’io non lo sia? Chi riceve scandalo, che io non ne frema? (2Cor 11,21-29). Sempre nella stessa Lettera l’Apostolo manifesta il suo cuore e rivela le modalità secondo le quali lui consacra ogni momento della sua vita a Gesù Signore. Le sue modalità sono perfettissime. Lui ha un solo desiderio nel cuore: essere immagine viva di Cristo Crocifisso. Da parte nostra non diamo motivo di scandalo a nessuno, perché non venga criticato il nostro ministero; ma in ogni cosa ci presentiamo come ministri di Dio con molta fermezza: nelle tribolazioni, nelle necessità, nelle angosce, nelle percosse, nelle prigioni, nei tumulti, nelle fatiche, nelle veglie, nei digiuni; con purezza, con sapienza, con magnanimità, con benevolenza, con spirito di santità, con amore sincero, con parola di verità, con potenza di Dio; con le armi della giustizia a destra e a sinistra; nella gloria e nel disonore, nella cattiva e nella buona fama; come impostori, eppure siamo veritieri; come sconosciuti, eppure notissimi; come moribondi, e invece viviamo; come puniti, ma non uccisi; come afflitti, ma sempre lieti; come poveri, ma capaci di arricchire molti; come gente che non ha nulla e invece possediamo tutto! (2Cor 6,4-10). Se L’Apostolo non amasse Cristo Gesù più della sua stessa vita, di certo non potrebbe riuscire a perseverare in questo altissimo programma spirituale. Lui ama Cristo, è colmato di ogni sapienza e fortezza nello Spirito Santo, persevera fino alla fine senza mai deviare né a destra e né a sinistra, ma correndo per raggiungere Cristo Gesù Crocifisso che è sempre dinanzi ai suoi occhi. Lui è sempre spinto dall’amore per Gesù. LEGGIAMO At 14,19-28 Ma giunsero da Antiòchia e da Icònio alcuni Giudei, i quali persuasero la folla. Essi lapidarono Paolo e lo trascinarono fuori della città, credendolo morto. Allora gli si fecero attorno i discepoli ed egli si alzò ed entrò in città. Il giorno dopo partì con Bàrnaba alla volta di Derbe. Dopo aver annunciato il Vangelo a quella città e aver fatto un numero considerevole di discepoli, ritornarono a Listra, Icònio e Antiòchia, confermando i discepoli ed esortandoli a restare saldi nella fede «perché – dicevano – dobbiamo entrare nel regno di Dio attraverso molte tribolazioni». Designarono quindi per loro in ogni Chiesa alcuni anziani e, dopo avere pregato e digiunato, li affidarono al Signore, nel quale avevano creduto. Attraversata poi la Pisìdia, raggiunsero la Panfìlia e, dopo avere proclamato la Parola a Perge, scesero ad Attàlia; di qui fecero vela per Antiòchia, là dove erano stati affidati alla grazia di Dio per l’opera che avevano compiuto. Appena arrivati, riunirono la Chiesa e riferirono tutto quello che Dio aveva fatto per mezzo loro e come avesse aperto ai pagani la porta della fede. E si fermarono per non poco tempo insieme ai discepoli. Dall’Apostolo Paolo dobbiamo imparare come trasformare ogni nostra sofferenza in purissimo Vangelo. Questo apprendimento Uno solo ce lo può impartire ed è apprendimento personalizzato: lo Spirito Santo. Ogni discepolo di Gesù deve chiedere allo Spirito Santo che gli insegni come trasformare ogni sofferenza in Vangelo, in lieta notizia, in un annuncio di salvezza. Se lo Spirito Santo non è invocato, Lui non viene e noi trasformeremo ogni nostra sofferenza in un lamento sterile, inutile e sovente anche peccaminoso. Nulla più necessario di questa scienza. Ecco come questa scienza viene rivelata ai Colossesi: “Ora io sono lieto nelle sofferenze che sopporto per voi e do compimento a ciò che, dei patimenti di Cristo, manca nella mia carne, a favore del suo corpo che è la Chiesa” (Col 1,24). Quando ogni discepolo di Gesù avrà imparato dallo Spirito Santo a trasformare ogni sua piccola e grande sofferenza, piccola e grande persecuzione, in redenzione, l’imitazione di Cristo in lui è perfetta. Il corpo di Cristo ha bisogno grandemente di questa scienza. LETTURA DEL VANGELO Non parlerò più a lungo con voi, perché viene il principe del mondo; contro di me non può nulla, ma bisogna che il mondo sappia che io amo il Padre, e come il Padre mi ha comandato, così io agisco. È giusto gettare uno sguardo sulla sofferenza di Cristo Gesù. Il principe del mondo non si avventa contro un uomo, anche se giusto e santo. Si avventa contro il suo Dio, il suo Signore, il suo Creatore. Gesù, il Crocifisso, è il Figlio Unigenito Eterno del Padre. È il Suo Verbo Eterno. Lui è il solo che è Figlio di Dio per generazione eterna. Secondo questa purissima verità va letta la profezia della Sapienza. Tendiamo insidie al giusto, che per noi è d’incomodo e si oppone alle nostre azioni; ci rimprovera le colpe contro la legge e ci rinfaccia le trasgressioni contro l’educazione ricevuta. Proclama di possedere la conoscenza di Dio e chiama se stesso figlio del Signore. È diventato per noi una condanna dei nostri pensieri; ci è insopportabile solo al vederlo, perché la sua vita non è come quella degli altri, e del tutto diverse sono le sue strade. Siamo stati considerati da lui moneta falsa, e si tiene lontano dalle nostre vie come da cose impure. Proclama beata la sorte finale dei giusti e si vanta di avere Dio per padre. Vediamo se le sue parole sono vere, consideriamo ciò che gli accadrà alla fine. Se infatti il giusto è figlio di Dio, egli verrà in suo aiuto e lo libererà dalle mani dei suoi avversari. Mettiamolo alla prova con violenze e tormenti, per conoscere la sua mitezza e saggiare il suo spirito di sopportazione. Condanniamolo a una morte infamante, perché, secondo le sue parole, il soccorso gli verrà». Hanno pensato così, ma si sono sbagliati; la loro malizia li ha accecati. Non conoscono i misteriosi segreti di Dio, non sperano ricompensa per la rettitudine né credono a un premio per una vita irreprensibile (Sap 2,12-22). Ciò che non rivela la sapienza, lo rivela il profeta Isaia. Gesù, il Servo Sofferente del Signore, si consegna volontariamente alla passione per amore dell’uomo. Nel suo corpo mortale, Gesù assume tutti i peccati dell’umanità e li espia sulla croce. La croce è la manifestazione più alta dell’amore. Sulla croce è inchiodato il Figlio Unigenito del Padre. Disprezzato e reietto dagli uomini, uomo dei dolori che ben conosce il patire, come uno davanti al quale ci si copre la faccia; era disprezzato e non ne avevamo alcuna stima. Eppure egli si è caricato delle nostre sofferenze, si è addossato i nostri dolori; e noi lo giudicavamo castigato, percosso da Dio e umiliato. Egli è stato trafitto per le nostre colpe, schiacciato per le nostre iniquità. Il castigo che ci dà salvezza si è abbattuto su di lui; per le sue piaghe noi siamo stati guariti. Noi tutti eravamo sperduti come un gregge, ognuno di noi seguiva la sua strada; il Signore fece ricadere su di lui l’iniquità di noi tutti. Maltrattato, si lasciò umiliare e non aprì la sua bocca; era come agnello condotto al macello, come pecora muta di fronte ai suoi tosatori, e non aprì la sua bocca. Con oppressione e ingiusta sentenza fu tolto di mezzo; chi si affligge per la sua posterità? Sì, fu eliminato dalla terra dei viventi, per la colpa del mio popolo fu percosso a morte. Gli si diede sepoltura con gli empi, con il ricco fu il suo tumulo, sebbene non avesse commesso violenza né vi fosse inganno nella sua bocca. Ma al Signore è piaciuto prostrarlo con dolori. Quando offrirà se stesso in sacrificio di riparazione, vedrà una discendenza, vivrà a lungo, si compirà per mezzo suo la volontà del Signore. Dopo il suo intimo tormento vedrà la luce e si sazierà della sua conoscenza; il giusto mio servo giustificherà molti, egli si addosserà le loro iniquità. Perciò io gli darò in premio le moltitudini, dei potenti egli farà bottino, perché ha spogliato se stesso fino alla morte ed è stato annoverato fra gli empi, mentre egli portava il peccato di molti e intercedeva per i colpevoli (Is 52,13-53,12). Ma anche questa profezia è imperfetta. Le manca una verità essenziale. L’amore è del Padre. La volontà di salvare l’uomo è del Padre. Il Padre chiede al suo Figlio Unigenito di compiere l’espiazione dei peccati e il Figlio dona al Padre la sua volontà: “Padre non la mia volontà sia fatta, ma la tua”. La croce è la risposta dell’amore più puro, più santo, perfettissimo del Figlio verso il Padre. La croce è verità cristologia e soteriologica perché altissima verità teologica. La salvezza del mondo è nel dono della volontà di Cristo Gesù al Padre. È in questa relazione del Padre con il Figlio e del Figlio con il Padre il principio ermeneutico per la piena comprensione del mistero. LEGGIAMO IL TESTO DI Gv 14,27-31a Vi lascio la pace, vi do la mia pace. Non come la dà il mondo, io la do a voi. Non sia turbato il vostro cuore e non abbia timore. Avete udito che vi ho detto: “Vado e tornerò da voi”. Se mi amaste, vi rallegrereste che io vado al Padre, perché il Padre è più grande di me. Ve l’ho detto ora, prima che avvenga, perché, quando avverrà, voi crediate. Non parlerò più a lungo con voi, perché viene il principe del mondo; contro di me non può nulla, ma bisogna che il mondo sappia che io amo il Padre, e come il Padre mi ha comandato, così io agisco. È l’obbedienza al Padre che produce due frutti eterni: Il Padre innalza il Figlio suo a Signore del cielo e della terra. Il Padre dona al Figlio suo le moltitudini, facendole suo vero corpo, sua vera vita. È questa la vera salvezza. Ma tutto è per l’obbedienza del Figlio al Padre. Egli, pur essendo nella condizione di Dio, non ritenne un privilegio l’essere come Dio, ma svuotò se stesso assumendo una condizione di servo, diventando simile agli uomini. Dall’aspetto riconosciuto come uomo, umiliò se stesso facendosi obbediente fino alla morte e a una morte di croce. Per questo Dio lo esaltò e gli donò il nome che è al di sopra di ogni nome, perché nel nome di Gesù ogni ginocchio si pieghi nei cieli, sulla terra e sotto terra, e ogni lingua proclami: «Gesù Cristo è Signore!», a gloria di Dio Padre (Fil 2,5-11). È il Padre che fa peccato per noi il Figlio suo. Il Figlio suo per amore del Padre si lascia fare peccato per noi. Per questo il principe del mondo non ha alcun potere. Prima che il principe del mondo fosse stato creato come angelo di luce, il Padre nel consiglio dello Spirito Santo, aveva già emanato il suo decreto eterno: Tutto per il Figlio, tutto nel Figlio, tutto con il Figlio. Nulla senza il Figlio. Così l’Apostolo Paolo ai Corinzi: Tutto questo però viene da Dio, che ci ha riconciliati con sé mediante Cristo e ha affidato a noi il ministero della riconciliazione. Era Dio infatti che riconciliava a sé il mondo in Cristo, non imputando agli uomini le loro colpe e affidando a noi la parola della riconciliazione. In nome di Cristo, dunque, siamo ambasciatori: per mezzo nostro è Dio stesso che esorta. Vi supplichiamo in nome di Cristo: lasciatevi riconciliare con Dio. Colui che non aveva conosciuto peccato, Dio lo fece peccato in nostro favore, perché in lui noi potessimo diventare giustizia di Dio (2Cor 5,18-21). Oggi è questo il fallimento della missione del cristiano. Abbiamo sostituito il Padre, Cristo Gesù e lo Spirito Santo con l’uomo. Avendo l’uomo preso il posto di Dio, la nostra relazione è con l’uomo, con la sua volontà, con le sue quotidiane necessità. Urge riportare tutto nella volontà del Padre e tutto operare dalla volontà del Padre. L’amore è del Padre e viene a noi per Cristo, nello Spirito Santo. Noi dobbiamo dare al mondo l’amore del Padre secondo la volontà del Padre e le vie da Lui decretate. Madre del Figlio Unigenito Eterno di Dio, aiutaci a compiere sempre tutto dalla Volontà del Padre, nel rispetto delle vie decretate dal Padre. Amen. 
</p>

<span class="backlinks">
<hr class='footnotes'>
<b>Backlinks:</b>
<br />
<a href='file:///C:/MYZAPP/PRAXIS/QUOTIDIE.html'>QUOTIDIE</a>

</span>

</div>
</div>
</body>
</html>
