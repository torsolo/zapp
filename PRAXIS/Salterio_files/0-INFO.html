	<!DOCTYPE html>
<html>
<head>
<meta http-equiv="Content-Type" content="text/html; charset=UTF-8">
<meta name="viewport" content="width=device-width,height=device-height, initial-scale=1.0" />
<link rel="stylesheet" type="text/css" media="screen" charset="utf-8" href="../zapp.css" />
<script type="text/javascript" src="../zapp.js"></script>
<title>READ</title>
</head>
<body id="spr">
<div id="content">
<div id="barratesta"></div>
<div id="tools">
</div>
<div id="albero">T.o.c.</div>
<div id="corpo">        <!--<h1>INTRODUZIONE</h1>-->
        
<h5>INTRODUZIONE</h5>

<p>
COSTITUZIONE APOSTOLICA CON LA QUALE SI PROMULGA L'UFFICIO DIVINO RINNOVATO A NORMA DEL CONCILIO ECUMENICO VATICANO II
</p>

<p>
PAOLO VESCOVO<br>
servo dei servi di dio - a perpetua memoria
</p>

<p>
Il canto di lode, che risuona eternamente nelle sedi celesti, e che Gesù Cristo Sommo Sacerdote introdusse in questa terra di esilio, la Chiesa lo ha conservato con costanza e fedeltà nel corso di tanti secoli e lo ha arricchito di una mirabile varietà di forme. 
</p>

<p>
La Liturgia delle Ore, infatti, si è sviluppata a poco a poco in modo da divenire la preghiera della Chiesa locale. Essa si svolgeva in tempi e luoghi stabiliti, sotto la presidenza del sacerdote. Era come una indispensabile integrazione di ciò che costituisce la sintesi di tutto il culto divino, cioè del sacrificio eucaristico, la cui straordinaria ricchezza faceva rifluire ed estendeva ad ogni ora della vita umana. 
</p>

<p>
A sua volta il libro dell'Ufficio divino, accresciutosi gradualmente di numerose aggiunte nel corso dei secoli, divenne un sussidio adatto per quella sacra azione a cui è destinato. Ma poiché nelle varie epoche furono introdotte modifiche piuttosto rilevanti nel modo della celebrazione, fra le quali va ricordata anche la celebrazione individuale dell'Ufficio divino, non fa meraviglia che il libro stesso, chiamato in seguito Breviario, abbia subito svariati adattamenti, che ne alteravano a volte la medesima struttura. 
</p>

<p>
Poiché il Concilio Tridentino, per mancanza di tempo, non poté portare a termine la riforma del Breviario, ne affidò l'incarico alla Sede Apostolica. Il Breviario Romano, che fu promulgato dal Nostro Predecessore san Pio V nel 1568 introdusse nella preghiera canonica della Chiesa latina, prima di ogni altra cosa, l'uniformità. Questa allora non esisteva, ma era tanto auspicata.
</p>

<p>
Nei secoli seguenti molte revisioni vennero fatte dai Sommi Pontefici Sisto V, Clemente VIII, Urbano VIII, Clemente XI ed altri.
</p>

<p>
San Pio X nell'anno 1911 promulgò il nuovo Breviario preparato per suo ordine. Ripristinato l'uso antico di recitare ogni settimana i 150 salmi, fu cambiata interamente la disposizione del salterio: furono tolte tutte le ripetizioni e fu data la possibilità di accordare il salterio feriale e il ciclo della lettura biblica con gli Uffici dei santi. Inoltre l'Ufficio della domenica fu così accresciuto di grado e di importanza da essere generalmente anteposto alle feste dei santi.
</p>

<p>
Tutto il lavoro della riforma liturgica venne di nuovo ripreso da Pio XII, il quale concesse che una nuova versione del salterio, curata dal Pontificio Istituto Biblico, si potesse usare sia nella recita privata che in quella pubblica, e parimenti affidò a una speciale Commissione, da lui costituita nel 1947, l'incarico di studiare la questione del Breviario. Sul medesimo argomento, a partire dal 1955, furono interrogati tutti i vescovi del mondo. Di questo solerte lavoro si cominciarono a raccogliere i frutti con il decreto sulla semplificazione delle rubriche emesso il 23 marzo 1955 e con le norme sul Breviario emanate da Giovanni XXIII nel Codice delle rubriche del 1960.
</p>

<p>
Tuttavia lo stesso Sommo Pontefice Giovanni XXIII, mentre sanciva solo una parte della riforma liturgica, intravedeva che quegli alti principi sui quali è basata la liturgia richiedevano uno studio più profondo. Questo compito egli lo affidò al Concilio Ecumenico Vaticano II che frattanto aveva convocato. Così avvenne che il Concilio venne a trattare della liturgia in genere e della preghiera delle Ore in particolare con tale ampiezza e accuratezza, con tale impegno e frutto, che ben difficilmente si può riscontrare qualcosa di simile in tutta la storia della Chiesa.
</p>

<p>
Mentre era ancora in corso la celebrazione del Concilio Vaticano, fu Nostra cura provvedere che, promulgata la Costituzione sulla sacra Liturgia, ne venissero subito attuati i decreti. Per questo motivo, nello stesso Consilium per l'attuazione della Costituzione sulla sacra Liturgia, da Noi creato, fu istituito un gruppo particolare, il quale, con la collaborazione di uomini dotti e versati nella scienza liturgica, teologica, spirituale e pastorale, ha lavorato per sette anni con somma diligenza e impegno alla preparazione del nuovo libro per la Liturgia delle Ore.
</p>

<p>
I principi, il piano di tutta l'opera e le singole parti furono approvati dal predetto Consilium e anche dal Sinodo dei vescovi radunato nel 1967, dopo la consultazione dei vescovi di tutta la Chiesa, di numerosi pastori di anime, di religiosi e di laici. Sarà utile pertanto esporre particolarmente quanto riguarda i criteri nuovi e l'ordinamento della Liturgia delle Ore.
</p>

<p>
<ol type="1" start="1">
<li>Come richiedeva la Costituzione Sacrosanctum concilium, fu tenuto conto delle condizioni in cui si trovano in questo nostro tempo i sacerdoti impegnati in attività pastorali. L'Ufficio è stato disposto e ordinato in modo tale che essendo preghiera di tutto il popolo di Dio, possano prendervi parte non solo i chierici, ma anche i religiosi, anzi gli stessi laici. L'introduzione di svariate forme di celebrazione rende ora la Liturgia delle Ore adattabile a persone di cultura a livelli diversi, dando la possibilità ad ognuno di adeguarla alla propria condizione e vocazione.</li>
</ol>
</p>

<p>
<ol type="1" start="2">
<li>Ma poiché la Liturgia delle Ore è santificazione della giornata, l'ordinamento dell'orazione è stato riveduto in modo che le Ore canoniche possano più facilmente corrispondere alle varie ore del giorno, tenuto conto delle condizioni in cui si svolge la vita degli uomini del nostro tempo. Perciò è stata abolita l'Ora di Prima. Le Lodi mattutine e i Vespri, che sono come i cardini di tutto l'Ufficio, assumono invece una grande importanza, poiché rivestono il carattere di vere preghiere del mattino e della sera. L'Ufficio delle letture mentre conserva la caratteristica propria di preghiera notturna per coloro che celebrano le vigilie, si può adattare a qualunque ora del giorno. Per quanto riguarda le altre Ore, l'Ora media è stata ordinata in maniera tale che coloro i quali delle Ore di Terza, Sesta e Nona ne scelgono una sola, la possano armonizzare con il momento del giorno in cui la celebrano e nello stesso tempo non debbano tralasciare nulla del salterio distribuito nelle varie settimane.</li>
</ol>
</p>

<p>
<ol type="1" start="3">
<li>Perché poi nella celebrazione dell'Ufficio la mente meglio si accordi con la voce e la Liturgia delle Ore diventi veramente «fonte di pietà e nutrimento della preghiera personale»1, nel nuovo Libro delle Ore l'obbligo giornaliero è alquanto ridotto, ma la varietà dei testi è stata notevolmente aumentata; vi si offrono molti sussidi per la meditazione dei salmi, quali sono i titoli, le antifone, le orazioni salmiche, e vengono proposti momenti di silenzio da osservarsi secondo l'opportunità.</li>
</ol>
</p>

<p>
<ol type="1" start="4">
<li>Secondo le norme date dal Concilio2, il salterio, abolito il ciclo settimanale, è stato distribuito in quattro settimane ed è stata adottata la nuova versione latina preparata dalla Commissione per la Neo Volgata della Bibbia, da Noi costituita. In questa nuova distribuzione dei salmi sono stati omessi alcuni salmi e versetti dall'espressione alquanto dura, tenendo presenti specialmente le difficoltà che potrebbero nascere dalla loro celebrazione in una lingua moderna. Inoltre, alle Lodi mattutine per accrescerne la ricchezza spirituale, sono stati aggiunti alcuni cantici desunti dai libri dell'Antico Testamento. Così pure nei Vespri sono stati introdotti, come gemme preziose, dei cantici desunti dal Nuovo Testamento.</li>
</ol>
</p>

<p>
<ol type="1" start="5">
<li>Il tesoro della parola di Dio si effonde più copioso nel nuovo ciclo delle letture tratte dalla Sacra Scrittura disposto in modo da concordare con quello delle letture della Messa. Le pericopi presentano in generale una certa unità di contenuto e sono state scelte in modo da riproporre nel corso dell'anno le fasi più importanti della storia della salvezza.</li>
</ol>
</p>

<p>
<ol type="1" start="6">
<li>Secondo le norme stabilite dal Concilio Ecumenico, la prescritta lettura quotidiana delle opere dei santi Padri e degli Scrittori ecclesiastici è stata rinnovata in modo da proporre i migliori scritti di autori cristiani e specialmente dei santi Padri. Inoltre, per rendere ancor più largamente disponibili le ricchezze spirituali di questi Scrittori, sarà preparato un altro Lezionario facoltativo dal quale si potranno ricavare frutti ancor più copiosi. </li>
</ol>
</p>

<p>
<ol type="1" start="7">
<li>Dal testo del libro della Liturgia delle Ore è stato espunto tutto ciò che non risponde alla verità storica, e le letture, soprattutto agiografiche, sono state rivedute in modo da esporre e collocare nella sua vera luce la fisionomia spirituale dei singoli santi e l'importanza che essi hanno avuto nella vita della Chiesa.</li>
</ol>
</p>

<p>
<ol type="1" start="8">
<li>Alle Lodi mattutine sono state aggiunte le invocazioni, con le quali si esprime la consacrazione della giornata e si fanno suppliche per l'inizio del lavoro quotidiano. Ai Vespri, invece, si fa una breve supplica strutturata come preghiera universale. Al termine poi di queste preghiere è stata ripristinata l'orazione domenicale. Perciò, tenendo conto della recita che di essa si fa anche nella Messa, viene ristabilito anche ai nostri giorni l'uso della Chiesa antica di recitare questa preghiera tre volte al giorno.</li>
</ol>
</p>

<p>
Rinnovata dunque e restaurata completamente la preghiera della santa Chiesa secondo la sua antichissima tradizione, e tenuto conto delle necessità del nostro tempo, è davvero auspicabile che essa pervada profondamente, ravvivi, guidi ed esprima tutta la preghiera cristiana e alimenti efficacemente la vita spirituale del popolo di Dio.
</p>

<p>
Per questo abbiamo piena fiducia che lo spirito di quella preghiera che si deve fare «senza interruzioni» e che nostro Signore Gesù Cristo ha ordinato alla sua Chiesa, riprenda nuova vita.
</p>

<p>
Il libro della Liturgia delle Ore, distribuito nel tempo giusto, la sostiene, e la favorisce, mentre la stessa celebrazione, soprattutto quando una comunità si raduna a questo scopo, esprime la vera natura della Chiesa orante, e risplende come suo segno meraviglioso.
</p>

<p>
La preghiera cristiana è anzitutto implorazione di tutta la famiglia umana, che Cristo associa a se stesso, nel senso che ognuno partecipa a questa preghiera, che è propria dell'intero corpo. Questa perciò esprime la voce della diletta Sposa di Cristo, i desideri e i voti di tutto il popolo cristiano, le suppliche e le implorazioni per le necessità di tutti gli uomini.
</p>

<p>
Ma questa preghiera riceve la sua unità dal cuore di Cristo. Il nostro Redentore ha voluto infatti «che quella vita che aveva iniziato con le sue preghiere e col suo sacrificio, durante la sua esistenza terrena non venisse interrotta per il volgere dei secoli nel suo Corpo mistico, che è la Chiesa». Avviene, perciò, che la preghiera della Chiesa è insieme «la preghiera che Cristo con il suo Corpo rivolge al Padre». Mentre dunque recitiamo l'Ufficio, dobbiamo riconoscere l'eco delle nostre voci in quelle di Cristo e quelle di Cristo in noi.
</p>

<p>
Perché questa caratteristica della nostra preghiera risplenda più chiaramente, è indispensabile che «quella soave e viva conoscenza della Sacra Scrittura» che emana dalla Liturgia delle Ore, rifiorisca in tutti, in modo che la Sacra Scrittura diventi realmente la fonte principale di tutta la preghiera cristiana.
</p>

<p>
Soprattutto la preghiera dei salmi, che senza interruzione accompagna e proclama l'azione di Dio nella storia della salvezza, deve essere compresa con rinnovato amore dal popolo di Dio. Perché sia raggiunto più facilmente questo scopo è necessario che il significato inteso dalla Chiesa quando canta i salmi nella liturgia, sia studiato più assiduamente dal clero e sia comunicato anche ai fedeli mediante opportuna catechesi. Questa più estesa lettura della Sacra Bibbia, non solo nella Messa ma anche nella nuova Liturgia delle Ore, farà sì che venga continuamente ricordata la storia della salvezza e annunziata con grande efficacia la sua continuazione nella vita degli uomini.
</p>

<p>
Ma poiché la vita di Cristo nel suo Corpo mistico perfeziona ed eleva anche la vita propria o personale di ogni fedele, deve essere del tutto esclusa qualunque opposizione tra preghiera della Chiesa e preghiera privata; anzi, bisogna mettere in maggior rilievo e sviluppare più ampiamente i rapporti che esistono tra l'una e l'altra. L'orazione mentale deve attingere inesauribile alimento dalle letture, dai salmi e dalle altre parti della Liturgia delle Ore. La stessa recita dell'Ufficio deve adattarsi, per quanto è possibile, alle necessità di una preghiera viva e personale, poiché, come è previsto in Principi e Norme, si possono scegliere i tempi, i modi e le forme di celebrazione che meglio rispondono alle condizioni spirituali degli oranti. Che, se la preghiera dell'Ufficio divino diviene preghiera personale, più evidenti appariranno anche quei legami che uniscono tra di loro la Liturgia e tutta la vita cristiana. L'intera vita dei fedeli, infatti, attraverso le singole ore del giorno e della notte, è quasi una leitourgia, mediante la quale essi si dedicano in servizio di amore a Dio e agli uomini, aderendo all'azione di Cristo che con la sua dimora tra noi e con l'offerta di se stesso, ha santificato la vita di tutti gli uomini. Questa sublime verità del tutto inerente alla vita cristiana, la Liturgia delle Ore la esprime con evidenza e la conferma in maniera efficace. È per questa ragione che le preghiere delle Ore vengono proposte a tutti i fedeli, anche a coloro che non sono tenuti per legge a recitarle.
</p>

<p>
Quelli invece che hanno ricevuto dalla Chiesa il mandato di celebrare la Liturgia delle Ore, ne adempiano devotamente ogni giorno la recita completa, osservando, per quanto è possibile, la corrispondenza delle ore e, soprattutto, diano la dovuta importanza alle Lodi mattutine e ai Vespri. Inoltre, quelli che, insigniti dell'Ordine sacro, partecipano alla dignità sacerdotale del Cristo in forza di un particolare sigillo sacramentale, o coloro che, mediante i voti della professione religiosa si sono consacrati in maniera speciale al servizio di Dio e della Chiesa, non celebrino la Liturgia delle Ore solo per obbedienza a una legge, ma si sentano spinti dalla considerazione della sua intima importanza e dalla sua utilità pastorale e ascetica. È molto auspicabile che la preghiera pubblica della Chiesa sia riconosciuta come un naturale frutto del rinnovamento spirituale e una evidente necessità interiore di tutto il Corpo della Chiesa. Questa, infatti, a somiglianza del suo Capo, non può essere definita altrimenti che come Chiesa orante. Si elevi, dunque, con il sussidio del nuovo libro della Liturgia delle Ore, che di Nostra autorità apostolica ora stabiliamo, approviamo e promulghiamo, più solenne e più bella la lode di Dio nella Chiesa del nostro tempo, si associa quella che viene cantata nelle sedi celesti dai santi e dagli angeli, e accrescendosi incessantemente in perfezione nei giorni di questo terrestre esilio, muova con nuovo slancio incontro a quella lode perfetta che per tutta l'eternità è attribuita «a colui che siede sul trono, e all'Agnello». Stabiliamo dunque che questo nuovo libro della Liturgia delle Ore possa esser subito adottato, non appena pubblicato. Frattanto le Conferenze Episcopali provvedano alle edizioni in lingua nazionale e, dopo averne ricevuta dalla Santa Sede l'approvazione o la conferma, stabiliscano la data precisa in cui tali versioni, in tutto o in parte, possano o debbano andare in uso.
</p>

<p>
Inoltre, dal giorno in cui si dovranno usare queste versioni, fatte per la celebrazione in lingua nazionale, anche coloro che vorranno continuare l'uso del latino dovranno usare esclusivamente la nuova Liturgia delle Ore.
</p>

<p>
Coloro invece che, o per l'età avanzata o per altri motivi particolari, dovessero incontrare gravi difficoltà nell'uso della nuova forma, potranno, con il permesso del proprio Ordinario e solo nella recita individuale, adoperare in tutto o in parte il Breviario Romano che si usava prima. Vogliamo pertanto che quanto qui abbiamo decretato e prescritto abbia valore ed efficacia ora ed in futuro, nonostante, in quanto sarà necessario, le contrarie Costituzioni, gli Ordinamenti Apostolici emanati dai Nostri Predecessori e gli altri Decreti anche se degni di particolare menzione e deroga.
</p>

<p>
Dato a Roma, presso San Pietro il 1 ° novembre,<br>
solennità di Tutti i Santi, dell'anno 1970,<br>
ottavo del Nostro Pontificato.
</p>

<p>
Paolo PP. VI
</p>

<h5>PRINCIPI E NORME PER LA LITURGIA DELLE ORE</h5>

<p>
Capitolo I
</p>

<p>
IMPORTANZA DELLA LITURGIA DELLE ORE<br>
O UFFICIO DIVINO NELLA VITA DELLA CHIESA
</p>

<p>
<ol type="1" start="1">
<li>La preghiera pubblica e comune del popolo di Dio è giustamente ritenuta tra i principali compiti della Chiesa. Per questo sin dall'inizio i battezzati «erano assidui nell'ascoltare l'insegnamento degli apostoli e nell'unione fraterna, nella frazione del pane e nella preghiera» (At 2, 42). Più volte gli Atti degli Apostoli attestano la preghiera unanime della comunità cristiana1.</li>
</ol>
</p>

<p>
Le testimonianze della Chiesa primitiva attestano che anche i singoli fedeli, in ore determinate, attendevano alla preghiera. In seguito, in varie regioni, si diffuse la consuetudine di destinare tempi particolari alla preghiera comune, come, per esempio, l'ultima ora del giorno, quando si fa sera e si accende la lucerna, oppure la prima ora, quando la notte, al sorgere del sole, volge al termine.
</p>

<p>
Con l'andare del tempo si cominciarono a santificare con la preghiera comune anche altre ore, che i Padri vedevano adombrate negli Atti degli Apostoli. In questo libro, infatti, si parla dei discepoli radunati all'ora di terza2. Il Principe degli apostoli «salì verso mezzogiorno sulla terrazza a pregare» (10, 9); «Pietro e Giovanni salivano al tempio per la preghiera verso le tre del pomeriggio» (3, 1); «verso mezzanotte, Paolo e Sila in preghiera cantavano inni a Dio» (16, 25).
</p>

<p>
<ol type="1" start="2">
<li>Queste preghiere fatte in comune, a poco a poco, furono ordinate in modo da formare un ciclo ben definito di Ore: la Liturgia delle Ore o Ufficio divino. Essa, arricchita anche di letture, è principalmente preghiera di lode e di supplica, e precisamente preghiera della Chiesa con Cristo e a Cristo.</li>
</ol>
</p>

<p>
<ol type="A" start="9">
<li>Preghiera di Cristo</li>
</ol>
</p>

<p>
Cristo prega il Padre
</p>

<p>
<ol type="1" start="3">
<li>Venendo per rendere gli uomini partecipi della vita di Dio, il Verbo, che procede dal Padre come splendore della sua gloria, «il Sommo Sacerdote della nuova ed eterna alleanza, Cristo Gesù, prendendo la natura umana, introdusse in questa terra d'esilio quell'inno che viene cantato da tutta l'eternità nelle sedi celesti».</li>
</ol>
</p>

<p>
Da allora, nel cuore di Cristo, la lode di Dio risuona con parole umane di adorazione, propiziazione e intercessione. Tutte queste preghiere, il Capo della nuova umanità e Mediatore tra Dio e gli uomini, le presenta al Padre a nome e per il bene di tutti.
</p>

<p>
<ol type="1" start="4">
<li>Lo stesso Figlio di Dio, «che con il Padre suo è una cosa sola» (Gv 10, 30), e che entrando nel mondo disse: «Ecco, o Dio, io vengo a fare la tua volontà» (Eb 10, 9; cf Gv 6, 38), ha voluto anche lasciarci testimonianza della sua preghiera. Spessissimo, infatti, i Vangeli ce lo presentano in preghiera: quando viene rivelata dal Padre la sua missione, antecedentemente alla chiamata degli apostoli, quando rende grazie a Dio nella moltiplicazione dei pani, nella trasfigurazione sul monte, quando risana il sordomuto e risuscita Lazzaro, prima di provocare la confessione di Pietro, quando insegna ai discepoli a pregare, quando i discepoli ritornano dall'aver compiuto la loro missione, quando benedice i fanciulli e prega per Pietro.</li>
</ol>
</p>

<p>
La sua attività quotidiana era strettamente congiunta con la preghiera, anzi quasi derivava da essa. Così quando si ritirava nel deserto o sul monte a pregare, alzandosi al mattino presto, o quando, dalla sera alla quarta veglia, passava la nottata intera in orazione a Dio.
</p>

<p>
Egli, come giustamente si pensa, partecipò anche alle preghiere pubbliche, quali erano quelle che si facevano nelle sinagoghe dove entrò nel giorno di sabato «secondo il suo solito», e nel tempio che chiamò casa di preghiera. Non tralasciò quelle private, che si recitavano abitualmente ogni giorno dai pii israeliti.
</p>

<p>
Pronunziava anche le tradizionali preghiere di benedizione a Dio, proprie delle riunioni conviviali, come è espressamente riferito in relazione con la moltiplicazione dei pani e poi nella sua ultima Cena, nel castello di Emmaus, ugualmente quando con i suoi discepoli recitò l'inno nel cenacolo. Fino al termine della sua vita, avvicinandosi già la Passione, nell'ultima Cena, nell'agonia e sulla croce, il Maestro divino dimostrò che la preghiera animava il suo ministero messianico e il suo esodo pasquale.
</p>

<p>
Egli, infatti, «nei giorni della sua vita terrena offrì preghiere e suppliche con forti grida e lacrime a colui che poteva liberarlo da morte e fu esaudito per la sua pietà» (Eb 5, 7) e, compiuta l'oblazione di sé sull'ara della croce, rese «perfetti per sempre quelli che vengono santificati» (Eb 10, 14); infine, risuscitato da morte, vive per sempre e prega per noi.
</p>

<p>
 II. Preghiera della Chiesa
</p>

<p>
Il precetto della preghiera
</p>

<p>
<ol type="1" start="5">
<li>Gesù ha ordinato anche a noi di fare ciò che egli stesso fece. «Pregate», disse spesso, «domandate», «chiedete», «nel mio nome»; insegnò anche la maniera di pregare nell'orazione che si chiama domenicale e dichiarò necessaria la preghiera, e precisamente quella umile, vigilante, perseverante, fiduciosa nella bontà del Padre, pura nell'intenzione e rispondente alla natura di Dio.</li>
</ol>
</p>

<p>
A loro volta gli apostoli, che qua e là nelle lettere ci tramandano preghiere, specialmente di lode e di rendimento di grazie, ci raccomandano anch'essi la perseveranza e l'assiduita della preghiera nello Spirito Santo, rivolta a Dio, per mezzo di Cristo. Ci parlano della sua grande efficacia per la santificazione e non mancano di ricordare la preghiera di lode, di ringraziamento, di domanda e di intercessione per tutti.
</p>

<p>
La Chiesa continua la preghiera di Cristo
</p>

<p>
<ol type="1" start="6">
<li>Poiché l'uomo viene interamente da Dio, deve riconoscere e professare questa sovranità del suo Creatore. È quanto gli uomini di sentimenti religiosi, vissuti in ogni tempo, hanno effettivamente fatto con la preghiera.</li>
</ol>
</p>

<p>
La preghiera diretta a Dio però deve essere connessa con Cristo, Signore di tutti gli uomini, unico Mediatore, e il solo per il quale abbiamo accesso a Dio. Cristo, infatti, unisce a sé tutta l'umanità, in modo tale da stabilire un rapporto intimo tra la sua preghiera e la preghiera di tutto il genere umano. In Cristo, appunto, e in lui solo, la religione umana consegue il suo valore salvifico e il suo fine.
</p>

<p>
<ol type="1" start="7">
<li>Tuttavia un vincolo speciale e strettissimo intercorre tra Cristo e quegli uomini che egli per mezzo del sacramento della rigenerazione unisce a sé come membra del suo Corpo, che è la Chiesa. Così effettivamente dal Capo si diffondono all'intero Corpo tutti i beni che sono del Figlio: cioè la comunicazione dello Spirito, la verità, la vita e la partecipazione alla sua filiazione divina, che si manifestava in ogni sua preghiera quando dimorava presso di noi.</li>
</ol>
</p>

<p>
Anche il sacerdozio di Cristo è condiviso da tutto il Corpo della Chiesa, così che i battezzati mediante la rigenerazione e l'unzione dello Spirito Santo vengono consacrati in edificio spirituale e sacerdozio santo e sono abilitati a esercitare il culto del Nuovo Testamento, culto che non deriva dalle nostre forze, ma dal merito e dal dono di Cristo. «Nessun dono maggiore Dio potrebbe fare agli uomini che costituire loro capo il suo Verbo, per mezzo del quale ha creato tutte le cose, e a lui unirli come membra, così che egli fosse Figlio di Dio e Figlio dell'uomo, un solo Dio con il Padre, un solo uomo con gli uomini. Così, quando pregando parliamo con Dio, non per questo separiamo il Figlio dal Padre e quando il Corpo del Figlio prega non separa da sé il proprio Capo, ma è lui stesso unico salvatore del suo Corpo, il Signore nostro Gesù Cristo Figlio di Dio, che prega per noi, prega in noi ed è pregato da noi. Prega per noi come nostro sacerdote, prega in noi come nostro Capo, è pregato da noi come nostro Dio. Riconosciamo dunque in lui le nostre voci e le sue voci in noi».
</p>

<p>
In questo dunque sta la dignità della preghiera cristiana, che essa partecipa dell'amore del Figlio Unigenito per il Padre e di quell'orazione, che egli durante la sua vita terrena ha espresso con le sue parole e che ora, a nome e per la salvezza di tutto il genere umano, continua incessantemente in tutta la Chiesa e in tutti i suoi membri.
</p>

<p>
L'azione dello Spirito Santo
</p>

<p>
<ol type="1" start="8">
<li>L'unità della Chiesa orante è opera dello Spirito Santo, che è lo stesso in Cristo, in tutta la Chiesa e nei singoli battezzati. Lo stesso «Spirito viene in aiuto alla nostra debolezza» e «intercede con insistenza per noi, con gemiti inesprimibili» (Rm 8, 26); egli stesso, in quanto Spirito del Figlio, infonde in noi «lo spirito da figli adottivi, per mezzo del quale gridiamo: Abbà, Padre!» (Rm 8, 15; cf Gal 4, 6; 1Cor 12, 3; Ef 5, 18; Gd 20). Non vi può essere dunque nessuna preghiera cristiana senza l'azione dello Spirito Santo, che unificando tutta la Chiesa, per mezzo del Figlio la conduce al Padre.</li>
</ol>
</p>

<p>
Carattere comunitario della preghiera
</p>

<p>
<ol type="1" start="9">
<li>L'esempio e il comando del Signore e degli apostoli di pregare sempre e assiduamente non si devono considerare come una norma puramente giuridica, ma appartengono all'intima essenza della Chiesa medesima, che è comunità e deve quindi manifestare il suo carattere comunitario anche nella preghiera. Per questo negli Atti degli Apostoli, quando per la prima volta si fa parola della comunità dei fedeli, questa appare riunita in preghiera «con alcune donne e con Maria, la madre di Gesù e con i fratelli di lui» (At 1, 14). «La moltitudine di coloro che erano venuti alla fede aveva un cuore solo e un'anima sola» (At 4, 32): questa unanimità si fondava sulla parola di Dio, sulla comunione fraterna, sulla preghiera e sulla Eucaristia.</li>
</ol>
</p>

<p>
Sebbene la preghiera fatta nella propria stanza e a porte chiuse sia sempre necessaria e da raccomandarsi, e venga anch'essa compiuta dai membri della Chiesa per Cristo nello Spirito Santo, tuttavia all'orazione della comunità compete una dignità speciale, perché Cristo stesso ha detto: «dove sono due o tre riuniti nel mio nome, io sono in mezzo a loro» (Mt 18, 20).
</p>

<p>
III. La Liturgia delle Ore
</p>

<p>
Consacrazione del tempo
</p>

<p>
<ol type="1" start="10">
<li>Cristo ha comandato: «Bisogna pregare sempre senza stancarsi» (Lc 18, 1). Perciò la Chiesa, obbedendo fedelmente a questo comando, non cessa mai d'innalzare preghiere e ci esorta con queste parole: «Per mezzo di lui (Gesù) offriamo continuamente un sacrificio di lode a Dio» (Eb 13, 15). A questo precetto la Chiesa ottempera non soltanto celebrando l'Eucaristia, ma anche in altri modi, e specialmente con la Liturgia delle Ore, la quale, tra le altre azioni liturgiche, ha come sua caratteristica per antica tradizione cristiana di santificare tutto il corso del giorno e della notte.</li>
</ol>
</p>

<p>
<ol type="1" start="11">
<li>Poiché, dunque, la santificazione del giorno e di tutta l'attività umana rientra nelle finalità della Liturgia delle Ore, il suo ordinamento è stato rinnovato in modo da far corrispondere, per quanto era possibile, la celebrazione delle Ore al loro vero tempo, sempre tenendo conto, però, delle condizioni della vita odierna.</li>
</ol>
</p>

<p>
Perciò «sia per santificare veramente il giorno sia per recitare con frutto spirituale le stesse Ore, conviene che nella recita delle Ore si osservi il tempo, che corrisponde più da vicino al tempo vero di ciascuna Ora canonica».
</p>

<p>
Rapporto tra Liturgia delle Ore ed Eucaristia
</p>

<p>
<ol type="1" start="12">
<li>La Liturgia delle Ore estende alle diverse ore del giorno le prerogative del mistero eucaristico, «centro e culmine di tutta la vita della comunità cristiana»: la lode e il rendimento di grazie, la memoria dei misteri della salvezza, le suppliche e la pregustazione della gloria celeste. La celebrazione dell'Eucaristia viene anche preparata ottimamente mediante la Liturgia delle Ore, in quanto per suo mezzo vengono suscitate e accresciute le disposizioni necessarie alla fruttuosa celebrazione dell'Eucaristia, quali sono la fede, la speranza, la carità, la devozione e il desiderio dell'abnegazione di sé.</li>
</ol>
</p>

<p>
Esercizio dell'ufficio sacerdotale di Cristo nella liturgia delle Ore
</p>

<p>
<ol type="1" start="13">
<li>«L'opera della redenzione umana e della perfetta glorificazione di Dio», Cristo la compie nello Spirito Santo per mezzo della sua Chiesa non soltanto quando si celebra l'Eucaristia e si amministrano i sacramenti, ma anche, a preferenza di altri modi, quando si celebra la Liturgia delle Ore. In essa egli stesso è presente quando si raduna l'assemblea, quando si proclama la parola di Dio, «quando la Chiesa supplica e salmeggia»</li>
</ol>
</p>

<p>
Santificazione dell'uomo
</p>

<p>
<ol type="1" start="14">
<li>Nella Liturgia delle Ore si compie la santificazione dell'uomo e si esercita il culto divino in modo da realizzare in essa quasi quello scambio o dialogo fra Dio e gli uomini nel quale «Dio parla al suo popolo... il popolo a sua volta risponde a Dio con il canto e con la preghiera». Senza dubbio i partecipanti possono ottenere dalla Liturgia delle Ore una santificazione larghissima per mezzo della parola salvifica di Dio che ha grande importanza in essa. Dalla Sacra Scrittura si scelgono, infatti, le letture. Da essa viene la Parola divina dei salmi che si cantano davanti a Dio. Di afflato e ispirazione biblica sono permeate le altre preci, orazioni e canti.</li>
</ol>
</p>

<p>
Non solo dunque quando si legge tutto ciò che è «stato scritto per nostra istruzione» (Rm 15, 4), ma anche quando la Chiesa prega o canta, si alimenta la fede dei partecipanti, le menti sono sollevate verso Dio per rendergli un ossequio ragionevole e ricevere con più abbondanza la sua grazia.
</p>

<p>
Lode offerta a Dio in unione con la Chiesa celeste
</p>

<p>
<ol type="1" start="15">
<li>Nella Liturgia delle Ore la Chiesa, esercitando l'ufficio sacerdotale del suo Capo, offre a Dio «incessantemente», il sacrificio di lode, cioè il frutto di labbra che confessano il suo nome. Questa preghiera è «la voce della stessa Sposa che parla allo Sposo, anzi è la preghiera che Cristo, unito al suo Corpo, eleva al Padre».</li>
</ol>
</p>

<p>
«Tutti coloro, pertanto, che compiono questa preghiera, adempiono da una parte l'obbligo proprio della Chiesa e dall'altra partecipano al sommo onore della Sposa di Cristo perché, celebrando le lodi di Dio, stanno dinanzi al suo trono a nome della Madre Chiesa».
</p>

<p>
<ol type="1" start="16">
<li>La Chiesa, dando lode a Dio nelle Ore, si associa a quel carme di lode che viene eternamente cantato nelle sedi celesti; pregusta, nel medesimo tempo, quella lode celeste descritta da Giovanni nell'Apocalisse, lode che ininterrottamente risuona davanti al trono di Dio e dell'Agnello. La stretta unione di noi con la Chiesa celeste si realizza quando «in comune esultanza celebriamo la lode della maestà divina, e noi tutti, di ogni tribù, lingua, popolo e nazione, riscattati con il sangue di Cristo (Ap 5, 9) e radunati in un'unica Chiesa, con un unico canto di lode celebriamo Dio uno e trino». Questa liturgia celeste i profeti quasi la previdero nella vittoria del giorno senza notte, della luce senza tenebre: «Il sole non sarà più la tua luce di giorno, né ti illuminerà più il chiarore della luna. Ma il Signore sarà per te luce eterna» (Is 60, 19; cf Ap 21, 23.25). «Sarà un unico giorno. Il Signore lo conosce. Non ci sarà né giorno né notte. Verso sera risplenderà la luce» (Zc 14, 7). Già, veramente per noi «è arrivata la fine dei tempi (cf 1Cor 10, 11), e la rinnovazione del mondo è irrevocabilmente fissata e in certo modo è realmente anticipata in questo mondo». Così, per mezzo della fede, noi siamo anche ammaestrati sul significato della nostra vita temporale, per attendere insieme con tutte le creature la rivelazione dei figli di Dio.</li>
</ol>
</p>

<p>
Nella Liturgia delle Ore noi proclamiamo questa fede, esprimiamo e alimentiamo questa speranza, partecipiamo in qualche modo al gaudio della lode perenne e del giorno che non conosce tramonto.
</p>

<p>
 Supplica e intercessione
</p>

<p>
<ol type="1" start="17">
<li>Ma, oltre alla lode di Dio, la Chiesa nella liturgia esprime i voti e i desideri di tutti i cristiani, anzi supplica Cristo, e, per mezzo di lui, il Padre per la salvezza di tutto il mondo76. Questa voce non è soltanto della Chiesa, ma anche di Cristo, poiché le preghiere vengono fatte a nome di Cristo, cioè «per il nostro Signore Gesù Cristo», e così la Chiesa continua a fare quelle preghiere e suppliche che Cristo offrì nei giorni della sua vita terrena, e che perciò godono di una efficacia particolare.</li>
</ol>
</p>

<p>
E così, non solo con la carità, con l'esempio e con le opere di penitenza, ma anche con l'orazione la comunità ecclesiale esercita la sua funzione materna di portare le anime a Cristo. Questo compito spetta specialmente a coloro che per un mandato speciale sono chiamati a celebrare la Liturgia delle Ore: cioè ai vescovi e ai sacerdoti, che in forza del loro ufficio pregano per il loro popolo e per tutto il popolo di Dio, e agli altri ministri sacri come pure ai religiosi.
</p>

<p>
Culmine e fonte dell'azione pastorale
</p>

<p>
<ol type="1" start="18">
<li>Coloro che partecipano alla Liturgia delle Ore danno incremento al popolo di Dio in virtù di una misteriosa fecondità apostolica; il lavoro apostolico, infatti, è ordinato «a che tutti, diventati figli di Dio, mediante la fede e il battesimo, si riuniscano in assemblea, lodino Dio nella Chiesa, prendano parte al sacrificio e alla mensa del Signore». Vivendo in tal modo i fedeli esprimono e manifestano agli altri «il mistero di Cristo e la genuina natura della Chiesa, che ha la caratteristica di essere... visibile, ma dotata di realtà invisibili, fervente nell'azione e dedita alla contemplazione, presente nel mondo e tuttavia pellegrina». A loro volta, le letture e le preghiere della Liturgia delle Ore costituiscono una genuina fonte di vita cristiana. Tale vita si nutre alla mensa della Sacra Scrittura e con le parole dei santi, ma è rinvigorita dalla preghiera. Solo il Signore, infatti, senza il quale non possiamo far nulla, da noi pregato, può dare efficacia e sviluppo alle nostre opere, così che ogni giorno veniamo edificati per diventare tempio di Dio, per mezzo dello Spirito, fino alla misura che conviene alla piena maturità di Cristo e nello stesso tempo irrobustiamo le nostre forze per evangelizzare il Cristo a coloro che sono fuori.</li>
</ol>
</p>

<p>
La mente concordi con la voce
</p>

<p>
<ol type="1" start="19">
<li>Perché questa preghiera sia propria di ciascuno di coloro che vi prendono parte e sia parimenti fonte di pietà e di molteplice grazia divina, e nutrimento dell'orazione personale e dell'azione apostolica, è necessario che la mente stessa si trovi in accordo con la voce mediante una celebrazione degna, attenta e fervorosa.</li>
</ol>
</p>

<p>
Tutti cooperino diligentemente con la grazia divina per non riceverla invano. Cercando Cristo, e penetrando sempre più intimamente con l'orazione nel suo mistero, lodino Dio e innalzino suppliche con quel medesimo animo con il quale pregava lo stesso divino Redentore.
</p>

<p>
IV. Coloro che celebrano la Liturgia delle Ore
</p>

<p>
a) Celebrazione in comune
</p>

<p>
<ol type="1" start="20">
<li>La Liturgia delle Ore, come tutte le altre azioni liturgiche, non è un'azione privata, ma appartiene a tutto il Corpo della Chiesa, lo manifesta e influisce in esso. La sua celebrazione ecclesiale è posta nella sua più piena luce - e per questo è sommamente consigliata - quando la compie la Chiesa locale con il proprio vescovo, circondato dai presbiteri e dai ministri; «in essa è veramente presente e opera la Chiesa di Cristo, una, santa, cattolica, apostolica».</li>
</ol>
</p>

<p>
Questa celebrazione, anche quando, in assenza del vescovo, è fatta dal Capitolo dei canonici o da altri sacerdoti, si svolga sempre rispettando la corrispondenza delle Ore al loro vero tempo, e per quanto è possibile, con la partecipazione del popolo. La medesima cosa si dica dei Capitoli collegiali.
</p>

<p>
<ol type="1" start="21">
<li>Le altre assemblee di fedeli curino anch'esse, e possibilmente in chiesa, la celebrazione comunitaria delle Ore principali. Fra queste assemblee hanno un posto preminente le parrocchie, vere cellule della diocesi, organizzate localmente sotto la guida di un pastore che fa le veci del vescovo. Esse «rappresentano in certo modo la Chiesa visibile stabilita su tutta la terra».</li>
</ol>
</p>

<p>
<ol type="1" start="22">
<li>Se dunque i fedeli vengono convocati per la Liturgia delle Ore e si radunano insieme, unendo i loro cuori e le loro voci, manifestano la Chiesa che celebra il mistero di Cristo.</li>
</ol>
</p>

<p>
<ol type="1" start="23">
<li>È compito di coloro che sono insigniti dell'Ordine sacro o che hanno ricevuto una particolare missione canonica indire e dirigere la preghiera della comunità: «pongano ogni loro impegno perché tutti quelli che sono affidati alle loro cure, siano concordi nella preghiera».</li>
</ol>
</p>

<p>
Curino pertanto che i fedeli siano invitati e siano istruiti con opportuna catechesi a celebrare in comune, specialmente nei giorni di domenica e di festa, le parti principali della Liturgia delle Ore. Insegnino loro ad attingere da questa partecipazione un autentico spirito di preghiera, e perciò con una idonea formazione li guidino a comprendere i salmi in senso cristiano, in modo da condurli a poco a poco a gustare e a praticare sempre più la preghiera della Chiesa.
</p>

<p>
<ol type="1" start="24">
<li>Le comunità dei canonici, dei monaci, delle monache e degli altri religiosi che, in forza della loro Regola o delle loro Costituzioni, celebrano, con il rito comune o con un rito particolare, integralmente o parzialmente, la Liturgia delle Ore, rappresentano in modo speciale la Chiesa orante: esse esprimono, infatti, più pienamente il modello della Chiesa che senza interruzione e con voce concorde loda Dio, e assolvono il compito di «collaborare» innanzitutto con la preghiera, «all'edificazione e all'incremento di tutto il Corpo mistico di Cristo e al bene delle Chiese particolari». Questo va detto soprattutto per coloro che fanno vita contemplativa.</li>
</ol>
</p>

<p>
<ol type="1" start="25">
<li>I sacri ministri e tutti i chierici, che non sono per altro titolo obbligati alla celebrazione comune, se convivono o si riuniscono insieme, procurino di celebrare in comune almeno qualche parte della Liturgia delle Ore, specialmente le Lodi al mattino e alla sera i Vespri.</li>
</ol>
</p>

<p>
<ol type="1" start="26">
<li>Anche ai religiosi dei due sessi che non sono obbligati alla celebrazione comune, e ai membri di qualsiasi istituto di perfezione si raccomanda vivamente di riunirsi fra loro o con il popolo, per celebrare la Liturgia delle Ore, tutta o in parte.</li>
</ol>
</p>

<p>
<ol type="1" start="27">
<li>Anche i laici riuniti in convegno, sono invitati ad assolvere la missione della Chiesa, celebrando qualche parte della Liturgia delle Ore, qualunque sia il motivo per cui si radunano o quello della preghiera o dell'apostolato o altro. È necessario, infatti, che imparino ad adorare Dio Padre in spirito e verità anzitutto nell'azione liturgica, e si ricordino che mediante il culto pubblico e la preghiera raggiungono tutti gli uomini e possono contribuire non poco alla salvezza di tutto il mondo.</li>
</ol>
</p>

<p>
È cosa lodevole, infine, che la famiglia, santuario domestico della Chiesa, oltre alle comuni preghiere celebri anche, secondo l'opportunità, qualche parte della Liturgia delle Ore, inserendosi così più intimamente nella Chiesa.
</p>

<p>
b) Il mandato di celebrare la Liturgia delle Ore
</p>

<p>
<ol type="1" start="28">
<li>La Liturgia delle Ore è affidata in modo particolare ai ministri sacri. Per questo incombe loro l'obbligo personale di celebrarla, anche se assente il popolo, sia pure con i necessari adattamenti.</li>
</ol>
</p>

<p>
La Chiesa, infatti, li deputa alla Liturgia delle Ore perché il compito di tutta la comunità sia adempiuto in modo sicuro e costante almeno per mezzo loro, e la preghiera di Cristo continui incessantemente nella Chiesa.
</p>

<p>
Il vescovo rappresenta Cristo in forma eminente e visibile. È il grande sacerdote del suo gregge. Da lui deriva e dipende, in certo modo, la vita dei suoi fedeli in Cristo. Fra i membri della sua Chiesa, il vescovo deve essere il primo nella preghiera.
</p>

<p>
Quando poi egli celebra la Liturgia delle Ore, lo fa sempre a nome e beneficio della Chiesa, che gli è affidata. I sacerdoti, uniti al vescovo e a tutto il presbiterio, rappresentano anch'essi in grado speciale la persona di Cristo sacerdote, partecipano al medesimo compito, pregando Dio per tutto il popolo loro affidato, anzi per tutto il mondo. Tutti costoro compiono il ministero del buon pastore che prega per i suoi perché abbiano la vita e perciò siano perfetti nell'unità.
</p>

<p>
Nella Liturgia delle Ore, proposta loro dalla Chiesa, non solo trovino la fonte della pietà e il nutrimento dell'orazione personale, ma, anche quell'abbondanza di contemplazione da cui attingere alimento e stimolo per l'azione pastorale e missionaria a conforto di tutta la Chiesa di Dio.
</p>

<p>
<ol type="1" start="29">
<li>I vescovi, dunque, i sacerdoti e i diaconi aspiranti al sacerdozio, che hanno ricevuto dalla Chiesa il mandato (cf n. 17) di celebrare la Liturgia delle Ore, hanno l'obbligo di assolvere ogni giorno tutte le Ore (cf CIC, cc. 276 § 3; 1174 § 1), osservando, per quanto è possibile, il loro vero tempo. Diano prima di tutto la dovuta importanza alle Ore che sono come il cardine della Liturgia oraria, cioè alle Lodi mattutine e ai Vespri. Non tralascino mai queste Ore se non per un motivo grave.</li>
</ol>
</p>

<p>
Celebrino anche fedelmente l'Ufficio delle letture, che è in gran parte celebrazione liturgica della parola di Dio; in tal modo adempiranno ogni giorno il loro compito particolare di accogliere in sé la parola di Dio, per diventare discepoli più perfetti del Signore e gustare più profondamente le insondabili ricchezze di Cristo.
</p>

<p>
Per santificare meglio l'intero giorno, abbiano inoltre a cuore la recita dell'Ora media e di Compieta, con la quale, prima del riposo notturno portano a compimento l'«Opus Dei» e si raccomandano a Dio.
</p>

<p>
<ol type="1" start="30">
<li>È sommamente conveniente che i diaconi permanenti, ai quali anche si riferisce il mandato della Chiesa, recitino ogni giorno la parte della Liturgia delle Ore, stabilita dalla Conferenza dei Vescovi.</li>
</ol>
</p>

<p>
<ol type="1" start="31">
<li>a) I Capitoli cattedrali e collegiali devono celebrare in coro quelle parti della Liturgia delle Ore che sono loro prescritte dal diritto comune o particolare.</li>
</ol>
</p>

<p>
I singoli membri di questi Capitoli, oltre alle Ore che tutti i ministri sacri sono tenuti a recitare, devono recitare da soli quelle Ore che si celebrano nel loro Capitolo,
</p>

<p>
b) Le comunità religiose obbligate alla Liturgia delle Ore e i loro singoli membri, celebrino le Ore a norma del loro diritto particolare, salvo quanto è prescritto al n. 29 per coloro che hanno ricevuto l'Ordine sacro.
</p>

<p>
Le comunità obbligate al coro celebrino ogni giorno, in coro, tutto l'Ufficio; i membri che non hanno preso parte al coro recitino le Ore a norma del loro diritto particolare, salvo sempre quanto è prescritto al n. 29.
</p>

<p>
<ol type="1" start="32">
<li>Si raccomanda a tutte le altre comunità religiose e ai loro singoli membri di celebrare, secondo le circostanze in cui si trovano, alcune parti della Liturgia delle Ore: essa è preghiera della Chiesa e fa di tutti, dovunque dispersi, un cuore solo e un'anima sola. La stessa esortazione è rivolta anche ai laici.</li>
</ol>
</p>

<p>
c) Struttura della celebrazione
</p>

<p>
<ol type="1" start="33">
<li>La Liturgia delle Ore è regolata da leggi proprie. Riunisce insieme, in una forma particolare, elementi che si trovano anche in altre celebrazioni. Essa è così disposta: l'inno sempre all'inizio, poi la salmodia, quindi una lettura lunga o breve della Sacra Scrittura e infine la preghiera. Sia nella celebrazione in comune che nella recita individuale, rimane la struttura essenziale di questa liturgia: colloquio tra Dio e l'uomo. Tuttavia, la celebrazione in comune manifesta più chiaramente la natura ecclesiale della Liturgia delle Ore e favorisce la partecipazione attiva di tutti, secondo la condizione di ciascuno. Lo fa mediante le acclamazioni, il dialogo, la salmodia alternata e altri elementi congeneri. Tiene poi meglio conto delle diverse forme espressive. Perciò, tutte le volte che si rende possibile, la celebrazione comune con la frequenza e la partecipazione attiva dei fedeli è da preferirsi alla celebrazione individuale e quasi privata. È bene inoltre che l'Ufficio in coro e in comune, sia cantato, secondo l'opportunità, sempre rispettando la natura e la funzione delle singole parti.</li>
</ol>
</p>

<p>
Così si realizzerà la raccomandazione dell'Apostolo: «La parola di Cristo dimori tra voi abbondantemente; ammaestratevi e ammonitevi con ogni sapienza cantando a Dio di cuore e con gratitudine salmi, inni e cantici spirituali» (Col 3, 16; cf Ef 5, 19-20).
</p>

<p>
Capitolo II
</p>

<p>
LA SANTIFICAZIONE DEL GIORNO <br>
OSSIA LE VARIE ORE LITURGICHE
</p>

<p>
<ol type="A" start="9">
<li>Introduzione di tutto l'Ufficio</li>
</ol>
</p>

<p>
<ol type="1" start="34">
<li>Tutto l'Ufficio, di regola, è introdotto dall'Invitatorio. Questo consta del versetto «Signore, apri le mie labbra e la mia bocca proclami la tua lode», e del salmo 94, con il quale i fedeli sono invitati ogni giorno a cantare le lodi di Dio e ad ascoltare la sua voce, e infine vengono esortati ad aspettare il «riposo del Signore».</li>
</ol>
</p>

<p>
Se si ritiene opportuno, invece del salmo 94, si possono dire i salmi 99, o 66, o 23.
</p>

<p>
È conveniente che il salmo invitatorio si dica come descritto a suo luogo, in forma responsoriale, cioè con la sua antifona che, subito proposta e ripetuta, è di nuovo ripresa dopo ogni strofa.
</p>

<p>
<ol type="1" start="35">
<li>L'Invitatorio ha luogo al principio di tutto il corso della preghiera quotidiana, si premette cioè o alle Lodi mattutine o all'Ufficio delle letture, a seconda che si inizi il ciclo giornaliero con l'una o l'altra azione liturgica. Se si ritiene opportuno, tuttavia, il salmo con la sua antifona si può omettere quando dovrebbe precedere le Lodi.</li>
</ol>
</p>

<p>
<ol type="1" start="36">
<li>Il modo di variare l'antifona all'Invitatorio, secondo la diversità dei giorni liturgici, è indicato a suo luogo.</li>
</ol>
</p>

<p>
II. Lodi mattutine e Vespri
</p>

<p>
<ol type="1" start="37">
<li>«Le Lodi, come preghiera del mattino, e i Vespri come preghiera della sera, che secondo la venerabile tradizione di tutta la Chiesa, sono il duplice cardine dell'Ufficio quotidiano, devono essere ritenute le Ore principali e come tali celebrate».</li>
</ol>
</p>

<p>
<ol type="1" start="38">
<li>Le Lodi mattutine sono destinate e ordinate a santificare il tempo mattutino come appare da molti dei loro elementi. Tale caratteristica mattutina è espressa assai bene da queste parole di san Basilio Magno: «Il Mattutino è fatto per consacrare a Dio i primi moti della nostra mente e del nostro spirito in modo da non intraprendere nulla prima di esserci rinfrancati col pensiero di Dio, come sta scritto: "Mi sono ricordato di Dio e ne ho avuto letizia" (Sal 76, 4); né il corpo si applichi al lavoro prima di aver fatto ciò che è stato detto: "Ti prego, Signore. Al mattino ascolta la mia voce; fin dal mattino t'invoco e sto in attesa" (Sal 5, 4-5)».</li>
</ol>
</p>

<p>
Quest'ora inoltre, che si celebra allo spuntar della nuova luce del giorno, ricorda la risurrezione del Signore Gesù, «luce vera che illumina ogni uomo» (Gv 1, 9) e «sole di giustizia» (Ml 4, 2), «che sorge dall'alto» (Lc 1, 78). Perciò ben si comprende la raccomandazione di san Cipriano: «Bisogna pregare al mattino, per celebrare con la preghiera mattutina la risurrezione del Signore».
</p>

<p>
<ol type="1" start="39">
<li>I Vespri si celebrano quando si fa sera e il giorno ormai declina, «per rendere grazie di ciò che nel medesimo giorno ci è stato donato o con rettitudine abbiamo compiuto». Con l'orazione che innalziamo, «come incenso davanti al Signore», e nella quale «l'elevarsi delle nostre mani» diventa «sacrificio della sera» ricordiamo anche la nostra redenzione. E questo «si può anche intendere, con un significato più spirituale, dell'autentico sacrificio vespertino: sia di quello che il Signore e Salvatore affidò, nell'ora serale, agli apostoli durante la Cena, quando inaugurò i santi misteri della Chiesa, sia di quello stesso del giorno dopo, quando, con l'elevazione delle sue mani in croce, offrì al Padre per la salvezza del mondo intero se stesso, quale sacrificio della sera, cioè come sacrificio della fine dei secoli».</li>
</ol>
</p>

<p>
Per orientare, infine, la nostra speranza alla luce che non conosce tramonto, «noi preghiamo e chiediamo che di nuovo venga su di noi la luce, e invochiamo la venuta di Cristo che ci porterà la grazia della luce eterna».
</p>

<p>
Finalmente in questa Ora, in armonia con le Chiese orientali, cantiamo: «O luce gioiosa della santa gloria dell'eterno Padre celeste, Gesù Cristo; giunti al tramonto del sole, vedendo il lume della sera, celebriamo il Padre, e il Figlio e lo Spirito Santo Dio...».
</p>

<p>
<ol type="1" start="40">
<li>Si devono quindi tenere in grandissima considerazione le Lodi mattutine e i Vespri come preghiera della comunità cristiana: la loro celebrazione pubblica e comune sia incoraggiata specialmente presso coloro che fanno vita in comune. Anzi, la loro recita sia raccomandata anche ai singoli fedeli che non possono partecipare alla celebrazione comune.</li>
</ol>
</p>

<p>
<ol type="1" start="41">
<li>Le Lodi mattutine e i Vespri incominciano col versetto d'introduzione: «O Dio, vieni a salvarmi. Signore, vieni presto in mio aiuto», al quale segue il «Gloria al Padre» con il «Come era nel principio» e l'«Alleluia» (che si omette durante il Tempo di Quaresima). Tutte queste formule, però, alle Lodi si omettono quando immediatamente prima si è eseguito l'Invitatorio.</li>
</ol>
</p>

<p>
<ol type="1" start="42">
<li>Quindi si dice subito l'inno adatto. L'inno è disposto in modo da conferire quasi a ciascuna Ora o festa il proprio carattere e permettere, specialmente nella celebrazione con il popolo, un inizio più facile e più festoso.</li>
</ol>
</p>

<p>
<ol type="1" start="43">
<li>Dopo l'inno segue la salmodia, a norma dei nn. 121-125. La salmodia delle Lodi consta di un salmo mattutino, di un cantico desunto dall'Antico Testamento e di un altro salmo laudativo, secondo la tradizione della Chiesa. La salmodia dei Vespri consta di due salmi, o di due parti di un salmo più lungo, adatti a questa Ora e alla celebrazione con il popolo, e di un cantico desunto dalle lettere degli apostoli o dall'Apocalisse.</li>
</ol>
</p>

<p>
<ol type="1" start="44">
<li>Terminata la salmodia, si ha la lettura o breve o lunga.</li>
</ol>
</p>

<p>
<ol type="1" start="45">
<li>La lettura breve è scelta secondo la qualità del giorno o del tempo o della celebrazione; si deve leggere e ascoltare come vera proclamazione della parola di Dio. Essa ha lo scopo di proporre con forza e incisività qualche sentenza sacra e di fare approfondire l'insegnamento di certi brani più brevi ai quali, nella lettura continua della Scrittura, si presta forse meno attenzione. Le lezioni brevi variano secondo i giorni del ciclo salmodico.</li>
</ol>
</p>

<p>
<ol type="1" start="46">
<li>A scelta, e specialmente nella celebrazione con il popolo, si può fare una lettura biblica più lunga, o dall'Ufficio delle letture, o dal Lezionario della Messa, e specialmente dai testi che, per un motivo o un altro, non si fossero potuti proclamare. Nulla inoltre vieta che talvolta si scelga anche un'altra lettura più adatta, a norma dei nn. 248-249, 251.</li>
</ol>
</p>

<p>
<ol type="1" start="47">
<li>Nella celebrazione con il popolo, se si ritiene opportuno, si può aggiungere una breve omelia per illustrare la predetta lettura.</li>
</ol>
</p>

<p>
<ol type="1" start="48">
<li>Dopo la lettura o l'omelia, secondo l'opportunità, si può fare una pausa di silenzio.</li>
</ol>
</p>

<p>
<ol type="1" start="49">
<li>Per rispondere alla parola di Dio, viene proposto un canto responsoriale o responsorio breve, che eventualmente si può anche omettere. Al suo posto si possono eseguire altri canti che abbiano il medesimo carattere e svolgano la medesima funzione, purché siano debitamente approvati a tale scopo dalla Conferenza Episcopale.</li>
</ol>
</p>

<p>
<ol type="1" start="50">
<li>Quindi si esegue solennemente il cantico evangelico con la sua antifona, e cioè alle Lodi mattutine il cantico di Zaccaria Benedictus, ai Vespri il cantico della beata Vergine Maria, Magnificat.</li>
</ol>
</p>

<p>
Questi cantici, convalidati dalla tradizione secolare e popolare della Chiesa Romana, esprimono la lode e il rendimento di grazie per la redenzione.
</p>

<p>
L'antifona al Benedictus e al Magnificat è proposta secondo la qualità del giorno, del tempo o della celebrazione.
</p>

<p>
<ol type="1" start="51">
<li>Terminato il cantico, alle Lodi mattutine si dicono le invocazioni per consacrare al Signore il giorno e il lavoro, ai Vespri invece le intercessioni (cf nn. 179-193).</li>
</ol>
</p>

<p>
<ol type="1" start="52">
<li>Dopo le predette invocazioni o intercessioni si dice da tutti il «Padre nostro».</li>
</ol>
</p>

<p>
<ol type="1" start="53">
<li>Recitato il «Padre nostro» si dice immediatamente l'orazione conclusiva che, per le ferie ordinarie, si trova nel salterio, per gli altri giorni nel Proprio.</li>
</ol>
</p>

<p>
<ol type="1" start="54">
<li>Quindi, se presiede un sacerdote o un diacono, questi congeda il popolo con il saluto: «Il Signore sia con voi» e la benedizione, come nella Messa, seguita dall'invito: «Andate in pace», R. «Rendiamo grazie a Dio».</li>
</ol>
</p>

<p>
Altrimenti la celebrazione si conclude con «Il Signore ci benedica ecc.».
</p>

<p>
III. L'Ufficio delle letture
</p>

<p>
<ol type="1" start="55">
<li>L'Ufficio delle letture ha lo scopo di proporre al popolo di Dio, e specialmente a quelli che sono consacrati al Signore in modo particolare, una meditazione più sostanziosa della Sacra Scrittura e le migliori pagine degli autori spirituali. Sebbene, infatti, la Messa quotidiana offra un ciclo di letture della Sacra Scrittura più abbondante, quel tesoro della rivelazione e della tradizione contenuto nell'Ufficio delle letture sarà di grande profitto per lo spirito. Soprattutto i sacerdoti devono cercare questa ricchezza per poter dispensare a tutti la parola di Dio, che essi stessi hanno ricevuto, e per fare della dottrina, che insegnano, il «nutrimento per il popolo di Dio».</li>
</ol>
</p>

<p>
<ol type="1" start="56">
<li>Quanto si legge della Sacra Scrittura deve essere accompagnato dalla preghiera, perché in tal modo si stabilisce un vero colloquio fra Dio e l'uomo. Infatti quando preghiamo parliamo a lui e quando leggiamo i divini oracoli ascoltiamo lui10. Per questo motivo l'Ufficio delle letture consta anche di salmi, dell'inno, dell'orazione e di altre formule, in modo da avere il carattere di vera preghiera.</li>
</ol>
</p>

<p>
<ol type="1" start="57">
<li>L'Ufficio delle letture, a norma della Costituzione Sacrosanctum concilium, «pur conservando il carattere di preghiera notturna per il coro, deve essere adattato in modo che si possa recitare in qualsiasi ora del giorno, e avere un minor numero di salmi e letture più lunghe».</li>
</ol>
</p>

<p>
<ol type="1" start="58">
<li>Coloro pertanto che in forza del loro diritto particolare devono conservare a questo Ufficio il carattere di lode notturna, come pure coloro che lodevolmente lo desiderano, sia che lo recitino di notte, sia che lo recitino di buon mattino e prima delle Lodi mattutine, nel Tempo ordinario scelgano l'inno da quella serie destinata a questo scopo.</li>
</ol>
</p>

<p>
Inoltre, per le domeniche, per le solennità e per alcune feste si dovrà tener presente quanto è detto per le celebrazioni vigiliari ai nn. 70-73.
</p>

<p>
<ol type="1" start="59">
<li>Ferma restando la disposizione precedente, l'Ufficio delle letture si può recitare in qualsiasi ora del giorno, e anche nelle ore notturne del giorno precedente, dopo aver recitato i Vespri.</li>
</ol>
</p>

<p>
<ol type="1" start="60">
<li>Se l'Ufficio delle letture si dice prima delle Lodi mattutine, allora vi si premette l'Invitatorio, come si è detto sopra (nn. 34-36). Altrimenti si comincia con il versetto «O Dio, vieni a salvarmi», il «Gloria», «Come era nel principio» e, fuori del Tempo di Quaresima, l'«Alleluia».</li>
</ol>
</p>

<p>
<ol type="1" start="61">
<li>Quindi si dice l'inno. Questo, nel Tempo ordinario si sceglie o dalla serie notturna, come è indicato sopra al n. 58 o dalla serie diurna, come richiede la corrispondenza del tempo.</li>
</ol>
</p>

<p>
<ol type="1" start="62">
<li>Segue la salmodia che consta di tre salmi (o parti, se i salmi occorrenti sono più lunghi). Nel Triduo pasquale, nei giorni fra le ottave di Pasqua e di Natale, come pure nelle solennità e nelle feste, i salmi sono propri con le loro proprie antifone. Nelle domeniche e nelle ferie, invece, i salmi con le loro antifone si prendono dal salterio corrente. Così pure si prendono dal salterio corrente nelle memorie dei santi, a meno che non vi siano salmi o antifone proprie (cf n. 218 ss).</li>
</ol>
</p>

<p>
<ol type="1" start="63">
<li>Tra la salmodia e le letture si dice, di solito, il versetto; con esso l'orazione passa dalla salmodia all'ascolto delle letture.</li>
</ol>
</p>

<p>
<ol type="1" start="64">
<li>Si fanno due letture: la prima è biblica, l'altra o è tratta dalle opere dei Padri e degli Scrittori ecclesiastici, o è agiografica.</li>
</ol>
</p>

<p>
<ol type="1" start="65">
<li>Dopo ogni lettura si dice il responsorio (cf nn. 169-172).</li>
</ol>
</p>

<p>
<ol type="1" start="66">
<li>Normalmente si deve adottare la lettura biblica riportata nel Proprio del Tempo, secondo le norme che verranno indicate sotto, nn. 140-155. Tuttavia nelle solennità e nelle feste la lettura biblica si prende dal Proprio o dal Comune.</li>
</ol>
</p>

<p>
<ol type="1" start="67">
<li>La seconda lettura con il suo responsorio si prende o dal Libro della Liturgia delle Ore o dal Lezionario facoltativo, di cui si parla sotto al n. 161. Normalmente è quella riportata nel Proprio del Tempo.</li>
</ol>
</p>

<p>
Nelle solennità e nelle feste dei santi si usa la lettura agiografica propria; in mancanza di essa si legge la seconda lettura dal rispettivo Comune dei santi. Anche nelle memorie dei santi, la cui celebrazione non è impedita, in luogo della seconda lettura occorrente si prende quella agiografica (cf nn. 166, 235).<br>
<span class="zim-tag">@1</span> 
</p>

<p>
<ol type="1" start="68">
<li>Nelle domeniche fuori della Quaresima, nei giorni tra le ottave di Pasqua e di Natale, nelle solennità e nelle feste, dopo la seconda lettura con il suo responsorio si dice l'inno Te Deum, che però si omette nelle memorie e nelle ferie. L'ultima parte dell'inno, cioè dal versetto Salvum fac populum tuum («Salva il tuo popolo, Signore») sino alla fine, si può omettere.</li>
</ol>
</p>

<p>
<ol type="1" start="69">
<li>L'Ufficio delle letture normalmente si conclude con l'orazione propria del giorno e, almeno nella recita comune, con l'acclamazione «Benediciamo il Signore». R. «Rendiamo grazie a Dio».</li>
</ol>
</p>

<p>
IV. Celebrazioni vigiliari
</p>

<p>
<ol type="1" start="70">
<li>La Veglia pasquale viene celebrata da tutta la Chiesa nel modo descritto nei rispettivi libri liturgici. «La Veglia di questa notte ha un'importanza così grande - dice sant'Agostino che da sola potrebbe appropriarsi come nome proprio, il nome comune anche alle altre veglie»13. «Celebriamo, vegliando, quella notte, in cui il Signore è risorto e nella sua carne ha inaugurato per noi quella vita... nella quale non vi sarà più né morte alcuna, né sonno...; per questo colui al quale, risorto, cantiamo vegliando un po' più a lungo, ci concederà di regnare con lui, nella vita senza fine»14.</li>
</ol>
</p>

<p>
<ol type="1" start="71">
<li>Sul modello della Veglia pasquale, si introdusse nelle diverse Chiese la consuetudine di iniziare con una veglia altre solennità: tra queste primeggiano il Natale del Signore e la</li>
</ol>
</p>

<p>
______________
</p>

<p>
13) Sermo Guelferbytanus, 5: PLS 2, 550.
</p>

<p>
14) L. cit.: PLS 2, 552.
</p>

<p>
Pentecoste. È un uso che merita di essere conservato e promosso secondo la tradizione propria di ciascuna Chiesa. Se in qualche luogo si ritenesse conveniente dotare di veglia altre solennità o pellegrinaggi, si osservino le norme generali proposte per le celebrazioni della parola di Dio.
</p>

<p>
<ol type="1" start="72">
<li>I Padri e gli autori spirituali spessissimo hanno esortato i fedeli, specialmente coloro che fanno vita contemplativa, alla preghiera notturna, con la quale si esprime e si incita all'attesa del Signore che ritornerà: «A mezzanotte si levò un grido: Ecco lo sposo, andategli incontro!» (Mt 25, 6); «Vigilate, dunque, poiché non sapete quando il padrone di casa ritornerà, se alla sera, o a mezzanotte, o al canto del gallo, o al mattino, perché non giunga all'improvviso, trovandovi addormentati» (Mc 13, 35-36). Sono dunque degni di lode tutti coloro che conservano all'Ufficio delle letture il suo carattere notturno.</li>
</ol>
</p>

<p>
<ol type="1" start="73">
<li>Poiché inoltre nel rito romano, specialmente per riguardo a coloro che attendono al lavoro apostolico, l'Ufficio delle letture è sempre piuttosto breve, coloro che desiderano protrarlo, secondo la tradizione, con la celebrazione vigiliare della domenica, delle solennità e delle feste, si regolino nel modo seguente: si celebri anzitutto l'Ufficio delle letture come è nel libro della Liturgia delle Ore fino alle letture incluse. Dopo le due letture e prima del Te Deum si aggiungano i cantici che sono indicati a questo scopo nell'Appendice del libro stesso; quindi si legga il Vangelo, seguito eventualmente dall'omelia; poi si canta il Te Deum e si dice l'orazione. Il Vangelo, nelle solennità e nelle feste si prenda dal Lezionario della Messa; nelle domeniche, invece, dalla serie di pericopi pasquali, riportate nell'Appendice del libro della Liturgia delle Ore.</li>
</ol>
</p>

<p>
<ol type="A" start="22">
<li>Terza, Sesta e Nona o Ora media</li>
</ol>
</p>

<p>
<ol type="1" start="74">
<li>Secondo una tradizione antichissima, i cristiani erano soliti pregare per devozione privata in diversi momenti nel corso della giornata, anche durante il lavoro, per imitare la Chiesa apostolica. Questa tradizione si è espressa in modi diversi e, con l'andare del tempo, si è concretata in celebrazioni liturgiche.</li>
</ol>
</p>

<p>
<ol type="1" start="75">
<li>L'uso liturgico, tanto dell'Oriente che dell'Occidente, ha conservato Terza, Sesta e Nona, specialmente perché a queste Ore si collegava il ricordo degli eventi della Passione del Signore e della prima propagazione del Vangelo.</li>
</ol>
</p>

<p>
<ol type="1" start="76">
<li>Il Concilio Vaticano II ha stabilito di mantenere per il coro le Ore minori di Terza, Sesta e Nona15. L'uso liturgico di dire tutte e tre queste Ore sia mantenuto, salvo il diritto particolare, da coloro che fanno vita contemplativa; lo si consiglia anche a tutti, specialmente a coloro che partecipano a un ritiro spirituale o a un convegno pastorale.</li>
</ol>
</p>

<p>
<ol type="1" start="77">
<li>Fuori del coro, salvo il diritto particolare, si può scegliere una delle tre Ore che più si adatta al momento della giornata, in modo che sia conservata la tradizione di pregare nel corso della giornata nel mezzo del lavoro.</li>
</ol>
</p>

<p>
<ol type="1" start="78">
<li>L'ordinamento di Terza, Sesta e Nona è perciò strutturato in modo da tener conto sia di coloro che dicono soltanto un'Ora, cioè l'«Ora media», sia di coloro che devono o desiderano dire tutte e tre le Ore.</li>
</ol>
</p>

<p>
<ol type="1" start="79">
<li>Terza, Sesta e Nona o l'Ora media iniziano con il versetto d'introduzione «O Dio, vieni a salvarmi», il «Gloria al Padre» «Come era nel principio» e l'«Alleluia» (che si omette nel Tempo di Quaresima). Quindi si dice l'inno adatto all'Ora. Segue la salmodia, quindi la lettura breve, seguita dal versetto. L'Ora si conclude con l'orazione e, almeno nella recita in comune, con l'acclamazione «Benediciamo il Signore». R. «Rendiamo grazie a Dio».</li>
</ol>
</p>

<p>
<ol type="1" start="80">
<li>Gli inni e le orazioni variano secondo le Ore, così da rispondere, come vuole anche la tradizione, al tempo vero e così santificare in modo più confacente le ore del giorno. Pertanto chi dice soltanto un'Ora deve scegliere quegli elementi che corrispondono all'Ora stessa.</li>
</ol>
</p>

<p>
Inoltre le letture brevi e le orazioni variano secondo la qualità del giorno, del tempo o della celebrazione.
</p>

<p>
<ol type="1" start="81">
<li>Viene proposta una duplice salmodia: una ordinaria, l'altra complementare. Chi dice un'Ora soltanto usi la salmodia ordinaria. Chi invece dice più Ore, in una prenda la salmodia ordinaria, nelle altre quella complementare.</li>
</ol>
</p>

<p>
______________
</p>

<p>
15) Cf SC 89e.
</p>

<p>
<ol type="1" start="82">
<li>La salmodia ordinaria consta di tre salmi (o parti, se si tratta di salmi più lunghi) desunti dal testo del salterio: questi si dicono con le loro antifone, salvo che a suo luogo sia detto altrimenti.</li>
</ol>
</p>

<p>
Nelle solennità, nel Triduo pasquale e nei giorni fra l'ottava di Pasqua, si dicono le antifone proprie con tre salmi scelti dalla salmodia complementare, a meno che non si debbano usare salmi particolari, o la celebrazione della solennità ricorra in domenica: in questo caso si prendono i salmi della domenica della prima settimana.
</p>

<p>
<ol type="1" start="83">
<li>La salmodia complementare consta di gruppi di tre salmi scelti ordinariamente tra quelli che son chiamati «graduali».</li>
</ol>
</p>

<p>
VI. Compieta
</p>

<p>
<ol type="1" start="84">
<li>Compieta è l'ultima preghiera del giorno, da recitarsi prima del riposo notturno, eventualmente anche dopo la mezzanotte.</li>
</ol>
</p>

<p>
<ol type="1" start="85">
<li>Compieta inizia, come le altre Ore, con il versetto «O Dio, vieni a salvarmi», il «Gloria al Padre», «Come era nel principio» e l'«Alleluia» (che si omette nel Tempo di Quaresima).</li>
</ol>
</p>

<p>
<ol type="1" start="86">
<li>Quindi segue, lodevolmente, l'esame di coscienza. Nella celebrazione in comune, l'esame si compie in silenzio o si inserisce in un atto penitenziale servendosi delle formule del Messale Romano.</li>
</ol>
</p>

<p>
<ol type="1" start="87">
<li>Quindi si dice l'inno adatto.</li>
</ol>
</p>

<p>
<ol type="1" start="88">
<li>La salmodia, alla domenica, dopo i I Vespri, consta dei salmi 4 e 133; dopo i II Vespri, del salmo 90. Per gli altri giorni sono stati scelti salmi adatti a ravvivare specialmente la fiducia in Dio. È però consentito sostituirli con i salmi della domenica. Così saranno agevolati coloro che volessero recitare Compieta a memoria.</li>
</ol>
</p>

<p>
<ol type="1" start="89">
<li>Dopo la salmodia, si fa la lettura breve, seguita dal responsorio «Signore, nelle tue mani»; quindi si dice il cantico evangelico Nunc dimittis («Ora lascia, o Signore») con la sua antifona. Esso è quasi il vertice di tutta l'Ora.</li>
</ol>
</p>

<p>
<ol type="1" start="90">
<li>L'orazione conclusiva si dice come è indicato nel salterio.</li>
</ol>
</p>

<p>
<ol type="1" start="91">
<li>Dopo l'orazione segue, anche nella recita individuale, la benedizione: «II Signore ci conceda una notte serena».</li>
</ol>
</p>

<p>
<ol type="1" start="92">
<li>Infine si dice una delle antifone della beata Vergine Maria. Durante il Tempo pasquale si dirà sempre l'antifona Regina caeli.</li>
</ol>
</p>

<p>
Oltre le antifone contenute nel libro della Liturgia delle Ore, ne possono essere approvate altre dalle Conferenze Episcopali16.
</p>

<p>
VII. Modo di unire le Ore dell'Ufficio con la Messa o tra di loro quando si ritiene opportuno
</p>

<p>
<ol type="1" start="93">
<li>In casi particolari, se le circostanze lo richiedono, nella celebrazione pubblica o comune si può fare un'unione più stretta tra la Messa e un'Ora dell'Ufficio, secondo le norme che seguono, purché la Messa e l'Ora siano dell'unico e medesimo Ufficio. Si deve però evitare che ciò vada a detrimento dell'azione pastorale, specialmente in domenica.</li>
</ol>
</p>

<p>
<ol type="1" start="94">
<li>Quando le Lodi mattutine, celebrate in coro o in comune, precedono immediatamente la Messa, l'azione liturgica può incominciare o dal versetto iniziale e dall'inno delle Lodi, specialmente nei giorni feriali, o dal canto dell'introito con la processione d'ingresso e il saluto del celebrante, specialmente nei giorni festivi, omettendo, nel caso, uno dei due riti iniziali. Quindi si prosegue con la salmodia delle Lodi, come al solito, fino alla lettura breve esclusa. Dopo la salmodia, omesso l'atto penitenziale, e, secondo l'opportunità, il «Signore, pietà», segue, a norma delle rubriche, il «Gloria a Dio nell'alto dei cicli» e il celebrante dice l'orazione della Messa. Poi si continua con la liturgia della Parola nel modo consueto. L'orazione universale si fa al momento e nella forma consueta della Messa. Tuttavia, nei giorni feriali, nella Messa del mattino,</li>
</ol>
</p>

<p>
______________
</p>

<p>
16) Cf SC 38. L'edizione italiana ne contiene già alcune in più di quella latina.
</p>

<p>
invece del formulario quotidiano della preghiera universale si possono dire le invocazioni delle Lodi. Dopo la comunione con il suo proprio canto, si canta il Benedictus con la rispettiva antifona delle Lodi, quindi si dice l'orazione dopo la comunione e tutto il resto come al solito.
</p>

<p>
<ol type="1" start="95">
<li>Se l'Ora media (cioè Terza, Sesta o Nona, secondo quello che richiede la corrispondenza delle Ore) celebrata pubblicamente precede immediatamente la Messa, l'azione liturgica può ugualmente incominciare o dal versetto iniziale e dall'inno dell'Ora, specialmente nei giorni feriali, o dal canto dell'introito con la processione d'ingresso e il saluto del celebrante, specialmente nei giorni festivi, omettendo, nel caso, uno dei due riti iniziali.</li>
</ol>
</p>

<p>
Quindi si prosegue con la salmodia dell'Ora nel modo solito, fino alla lettura breve esclusa. Dopo la salmodia, omesso l'atto penitenziale e, secondo l'opportunità, il «Signore, pietà» si dice, secondo le rubriche, il «Gloria a Dio nell'alto dei cicli», e il celebrante dice l'orazione della Messa.
</p>

<p>
<ol type="1" start="96">
<li>I Vespri, che precedono immediatamente la Messa, si possono unire a essa allo stesso modo delle Lodi mattutine. Tuttavia i Vespri delle solennità o delle domeniche o delle feste del Signore che cadono in domenica, si possono celebrare soltanto terminata la Messa del giorno precedente o del sabato.</li>
</ol>
</p>

<p>
<ol type="1" start="97">
<li>Quando invece l'Ora media, cioè Terza, Sesta o Nona, o Vespri seguono la Messa, allora si celebra la Messa come al solito fino all'orazione dopo la comunione compresa. Detta l'orazione dopo la comunione incomincia senz'altro la salmodia di quell'Ora. Nell'Ora media, terminata la salmodia, subito, omessa la lettura breve, si dice l'orazione e la formula di congedo, come nella Messa. Ai Vespri, finita la salmodia e omessa la lettura, si aggiunge subito il cantico Magnificat con la sua antifona e, tralasciate le intercessioni e il «Padre nostro», si dice l'orazione conclusiva e si benedice il popolo.</li>
</ol>
</p>

<p>
<ol type="1" start="98">
<li>Eccetto il caso della notte di Natale, di regola si esclude l'unione della Messa con l'Ufficio delle letture, perché la Messa stessa ha il suo ciclo di letture, che va tenuto distinto dall'altro. Tuttavia, se qualche volta in qualche singolo caso fosse necessario farlo, allora, subito dopo la seconda lettura</li>
</ol>
</p>

<p>
dell'Ufficio con il suo responsorio, omesso tutto il resto, ha inizio la Messa dall'inno «Gloria a Dio nell'alto dei cicli», se si deve dire, altrimenti dall'orazione.
</p>

<p>
<ol type="1" start="99">
<li>Se l'Ufficio delle letture si dice immediatamente prima di un'altra Ora dell'Ufficio, all'inizio dell'Ufficio delle letture si può premettere l'inno adatto a quell'Ora; al termine dell'Ufficio delle letture si omette l'orazione e la conclusione, e, nell'Ora che segue, si tralascia il versetto iniziale con il «Gloria al Padre».</li>
</ol>
</p>

<p>
Capitolo III
</p>

<p>
I DIVERSI ELEMENTI DELLA LITURGIA DELLE ORE
</p>

<p>
<ol type="A" start="9">
<li>I salmi e il loro rapporto con la preghiera cristiana</li>
</ol>
</p>

<p>
<ol type="1" start="100">
<li>Nella Liturgia delle Ore la Chiesa prega in gran parte con quei bellissimi canti, che i sacri autori, sotto l'ispirazione dello Spirito Santo, hanno composto nell'Antico Testamento. Per la loro stessa origine, infatti, essi hanno una capacità tale da elevare la mente degli uomini a Dio, da suscitare in essi pii e santi affetti, da aiutarli mirabilmente a render grazie a Dio nelle circostanze prospere, da recare consolazione e fermezza d'animo nelle avversità.</li>
</ol>
</p>

<p>
<ol type="1" start="101">
<li>I salmi, tuttavia, non offrono che un'immagine imperfetta di quella pienezza dei tempi che apparve in Cristo Signore e dalla quale trae il suo vigore la preghiera della Chiesa. Pertanto può talvolta accadere che, pur concordando tutti i cristiani nella somma stima dei salmi, trovino tuttavia qualche difficoltà, nello stesso tempo in cui cercano di far propri nella preghiera quei canti venerandi.</li>
</ol>
</p>

<p>
<ol type="1" start="102">
<li>Ma lo Spirito Santo, sotto la cui ispirazione i salmisti hanno cantato, assiste sempre con la sua grazia coloro che eseguono tali inni con fede e buona volontà. È tuttavia necessario che ciascuno, secondo le sue possibilità, si procuri «una maggiore formazione biblica, specialmente riguardo ai salmi»1. Inoltre si deve arrivare ad assimilare bene il modo e il metodo migliore per pregarli come si conviene.</li>
</ol>
</p>

<p>
<ol type="1" start="103">
<li>I salmi non sono letture, né preghiere scritte in prosa, ma poemi di lode. Quindi anche se talvolta fossero stati eseguiti come letture, tuttavia, in ragione del loro genere letterario, giustamente furono detti dagli ebrei «Tehillim», cioè «cantici di lode» e dai greci «psalmoi» cioè «cantici da eseguire al suono del salterio». In verità, infatti, tutti i salmi hanno un certo carattere musicale, che ne determina la forma di esecuzione più consona. Per cui anche se il salmo viene recitato senza canto, anzi da uno solo e in silenzio, deve sempre conservare il suo carattere musicale: esso offre certo un testo di preghiera alla mente dei fedeli, tuttavia tende più a muovere il cuore di quanti lo cantano, lo ascoltano e magari lo eseguono con «il salterio e la cetra».</li>
</ol>
</p>

<p>
<ol type="1" start="104">
<li>Chi dunque vuole salmeggiare con spirito di intelligenza deve percorrere i salmi versetto per versetto e rimanere sempre pronto nel suo cuore alla risposta. Così vuole lo Spirito, che ha ispirato il salmista e che assisterà ogni uomo di sentimenti religiosi aperto ad accogliere la sua grazia. Per questo la salmodia, anche se eseguita con tutto quel rispetto che si deve alla maestà di Dio, deve prorompere dalla gioia del cuore e ispirarsi all'amore, come si addice a una poesia sacra e a un canto divino, e massimamente alla libertà dei figli di Dio.</li>
</ol>
</p>

<p>
<ol type="1" start="105">
<li>Spesso le espressioni del salmo ci offriranno il modo di pregare più facilmente e con maggior fervore, sia quando rendiamo grazie a Dio e lo glorifichiamo in esultanza, sia quando lo supplichiamo dal profondo delle nostre sofferenze. Tuttavia - soprattutto se il salmo non si rivolge direttamente a Dio - può sorgere talvolta qualche difficoltà. Il salmista, infatti, nella sua qualità di poeta spesso parla al popolo rievocando la storia d'Israele; talvolta interpella altri, e fra questi magari anche creature prive di ragione. Talora introduce a parlare anche Dio stesso e gli uomini, e anche, come nel salmo 2, i nemici di Dio. È chiaro quindi che il salmo non è preghiera</li>
</ol>
</p>

<p>
______________
</p>

<p>
1) SC 90.
</p>

<p>
dello stesso tipo di una orazione o colletta composta dalla Chiesa.
</p>

<p>
Inoltre il carattere poetico e musicale dei salmi comporta che talvolta siano piuttosto cantati davanti a Dio anziché svolgersi in discorso diretto a lui, come avverte san Benedetto: «Consideriamo come ci si deve comportare alla presenza di Dio e dei suoi angeli, e partecipiamo alla salmodia in modo che il nostro spirito preghi all'unisono con la nostra voce»2.
</p>

<p>
<ol type="1" start="106">
<li>Chi recita i salmi apre il suo cuore a quei sentimenti che i salmi ispirano secondo il loro genere letterario: di lamentazione, di fiducia, di rendimento di grazie. Questi generi letterari giustamente sono tenuti in grande considerazione dagli esegeti.</li>
</ol>
</p>

<p>
<ol type="1" start="107">
<li>Chi recita i salmi, aderendo al significato delle parole, presta attenzione all'importanza del testo per la vita umana dei credenti.</li>
</ol>
</p>

<p>
Si sa, infatti, che ogni salmo fu composto in circostanze particolari, alle quali intendono riferirsi i titoli premessi a ciascuno di essi nel salterio ebraico. Ma in verità qualunque sia la sua origine storica, ogni salmo ha un proprio significato, che anche ai nostri tempi non possiamo trascurare. Sebbene quei carmi siano stati composti molti secoli fa presso popoli orientali, essi esprimono assai bene i dolori e la speranza, la miseria e la fiducia degli uomini di ogni tempo e regione, e cantano specialmente la fede in Dio, la rivelazione e la redenzione.
</p>

<p>
<ol type="1" start="108">
<li>Chi recita i salmi nella Liturgia delle Ore, li recita non tanto a nome proprio quanto a nome di tutto il Corpo di Cristo, anzi nella persona di Cristo stesso. Se ciascuno tiene presente questa dottrina, svaniscono le difficoltà, che chi salmeggia potrebbe avvertire per la differenza del suo stato d'animo da quello espresso nel salmo, come accade quando chi è triste e nell'angoscia incontra un salmo di giubilo, o, al contrario, è felice e si trova di fronte a un canto di lamentazione. Nella preghiera puramente privata si può evitare questa dissonanza, perché vi è modo di scegliere il salmo più adatto al proprio stato d'animo. Nell'Ufficio divino, invece, si ha un determinato</li>
</ol>
</p>

<p>
______________
</p>

<p>
2) RB 19.
</p>

<p>
ciclo di salmi valevole per tutta la comunità ed eseguito non a titolo personale, ma a nome di tutta la Chiesa, anche quando si tratta di un orante che celebra qualche Ora da solo. Chi salmeggia a nome della Chiesa può sempre trovare un motivo di gioia o tristezza, perché anche in questo fatto conserva il suo significato l'espressione dell'Apostolo: «Rallegratevi con quelli che sono nella gioia, piangete con quelli che sono nel pianto» (Rm 12, 15) e così la fragilità umana, ferita dall'amor proprio, viene risanata nella misura di quella carità per la quale la mente concorda con la voce che salmeggia3.
</p>

<p>
<ol type="1" start="109">
<li>Chi recita i salmi a nome della Chiesa, deve badare al senso pieno dei salmi, specialmente al senso messianico, per il quale la Chiesa ha adottato il salterio. Tale senso messianico è diventato pienamente chiaro nel Nuovo Testamento, anzi fu posto in piena luce dallo stesso Cristo Signore, quando disse agli apostoli: «Bisogna che si compiano tutte le cose scritte su di me nella Legge di Mosè, nei profeti e nei salmi» (Lc 24, 44). Di ciò è esempio notissimo quel dialogo, riferito da Matteo, circa il Messia, Figlio di David e suo Signore4 in cui il salmo 109 è riferito al Messia.</li>
</ol>
</p>

<p>
Seguendo questa via, i santi Padri accolsero e spiegarono tutto il salterio come profezia di Cristo e sulla Chiesa; e con lo stesso criterio i salmi sono stati scelti nella sacra liturgia. Sebbene talvolta si proponessero alcune interpretazioni alquanto complicate, tuttavia generalmente sia i Padri che la liturgia con ragione vedevano nei salmi Cristo che si rivolge al Padre, o il Padre che parla al Figlio; anzi riconoscevano la voce della Chiesa, degli apostoli e dei martiri.
</p>

<p>
Questo metodo di interpretazione fiorì anche nel Medioevo, quando coloro che salmeggiavano trovavano in molti codici, scritti in quell'epoca, il titolo preposto a ciascun salmo e così si apriva loro il senso cristologico dei salmi.
</p>

<p>
L'interpretazione cristologica non si limita soltanto a quei salmi che sono considerati messianici, ma si estende a molti altri, nei quali senza dubbio si tratta di semplici adattamenti, convalidati tuttavia dalla tradizione della Chiesa.
</p>

<p>
______________
</p>

<p>
3) Cf RB 19.
</p>

<p>
4) Mt 22, 44 ss.
</p>

<p>
 <span class="zim-tag">@2</span> 
</p>

<p>
Soprattutto nella salmodia dei giorni festivi, i salmi sono stati scelti in base a un certo orientamento cristologico, ad illustrare il quale per lo più vengono proposte delle antifone tratte dagli stessi salmi.
</p>

<p>
 PRINCIPI E NORME PER LA<br>
LITURGIA DELLE ORE
</p>

<p>
COSTITUZIONE APOSTOLICA
</p>

<p>
CON LA QUALE SI PROMULGA L'UFFICIO DIVINO RINNOVATO
</p>

<p>
A NORMA
</p>

<p>
DEL CONCILIO ECUMENICO VATICANO II
</p>

<p>
PAOLO VESCOVO<br>
servo dei servi di dio - a perpetua memoria
</p>

<p>
II. Le antifone e gli altri elementi che aiutano a pregare con i salmi
</p>

<p>
<ol type="1" start="110">
<li>Tre elementi nella tradizione latina hanno contribuito molto a far comprendere i salmi e a trasformarli in preghiera cristiana: i titoli, le orazioni dopo i salmi e soprattutto le antifone.</li>
</ol>
</p>

<p>
<ol type="1" start="111">
<li>Nel salterio della Liturgia delle Ore, ad ogni salmo è premesso un titolo sul suo significato e la sua importanza per la vita umana del credente. Questi titoli, nel libro della Liturgia delle Ore, sono proposti unicamente a utilità di coloro che recitano i salmi. Per alimentare la preghiera alla luce della rivelazione nuova, si aggiunge una sentenza del Nuovo Testamento o dei Padri che invita a pregare in senso cristologico.</li>
</ol>
</p>

<p>
<ol type="1" start="112">
<li>Le orazioni sui salmi hanno il fine di aiutare coloro che li recitano a interpretarli in senso soprattutto cristiano. Sono proposte per i singoli salmi nel Supplemento al libro della Liturgia delle Ore e si possono liberamente usare, secondo una antica tradizione. Così terminato il salmo e fatta una pausa di silenzio, l'orazione raccoglie e conclude i sentimenti di coloro che hanno recitato il salmo.</li>
</ol>
</p>

<p>
<ol type="1" start="113">
<li>Anche quando la Liturgia delle Ore è eseguita senza canto, ogni salmo ha la propria antifona, che si dice ugualmente nella recita individuale. Le antifone, infatti, aiutano a illustrare il genere letterario del salmo; trasformano il salmo in preghiera personale: mettono meglio in luce una frase degna di attenzione, che altrimenti potrebbe sfuggire; danno un certo tono particolare a qualche salmo a seconda delle circostanze; anzi, purché si escludano adattamenti stravaganti, giovano molto all'interpretazione tipologica o festiva; possono rendere piacevole e varia la recita dei salmi.</li>
</ol>
</p>

<p>
<ol type="1" start="114">
<li>Le antifone nel salterio sono composte in modo da poter essere tradotte nelle lingue moderne anzi da poter essere ripetute dopo ciascuna strofa, secondo quanto è detto al n. 125. Nell'Ufficio del Tempo ordinario celebrato senza canto, al posto di queste antifone si possono usare, se si ritiene opportuno, le sentenze preposte ai salmi (cf n. 111).</li>
</ol>
</p>

<p>
<ol type="1" start="115">
<li>Quando il salmo, per la sua lunghezza, si può dividere in più parti entro una sola e medesima Ora, alle singole parti viene assegnata un'antifona propria, sia per rendere più varia la recita dei salmi, specialmente nella celebrazione con il canto sia per comprendere meglio la ricchezza del salmo; tuttavia è consentito recitare il salmo intero senza interruzione, usando solo la prima antifona.</li>
</ol>
</p>

<p>
<ol type="1" start="116">
<li>Vi sono antifone proprie per i singoli salmi alle Lodi e ai Vespri nel Triduo pasquale, nei giorni fra le ottave di Pasqua e di Natale, nelle domeniche del Tempo di Avvento, Natale, Quaresima e Pasqua, come pure nelle ferie della Settimana santa, del Tempo pasquale e nei giorni dal 17 al 24 dicembre.</li>
</ol>
</p>

<p>
<ol type="1" start="117">
<li>Nelle solennità, l'Ufficio delle letture, le Lodi mattutine, Terza, Sesta, Nona e i Vespri hanno antifone proprie; altrimenti si prendono dal Comune. Nelle feste si osserva la stessa norma dell'Ufficio delle letture, alle Lodi mattutine e ai Vespri.</li>
</ol>
</p>

<p>
<ol type="1" start="118">
<li>Quelle memorie di santi che le avessero, si celebrano con antifone proprie (cf n. 235).</li>
</ol>
</p>

<p>
<ol type="1" start="119">
<li>Le antifone al Benedictus e al Magnificat nell'Ufficio del Tempo si prendono dal Proprio del Tempo, se vi sono, altrimenti dal salterio corrente; nelle solennità e nelle feste si prendono dal Proprio, se vi sono, altrimenti dal Comune; nelle memorie, che non hanno antifona propria, si può dire o l'antifona del Comune o quella della feria corrente.</li>
</ol>
</p>

<p>
<ol type="1" start="120">
<li>Nel Tempo pasquale, a tutte le antifone si aggiunge l'«Alleluia», tranne i casi in cui non si accorda con il senso dell'antifona.</li>
</ol>
</p>

<p>
III. Il modo di salmodiare
</p>

<p>
<ol type="1" start="121">
<li>Sono possibili svariati modi di eseguire i salmi secondo che lo richiedono il genere letterario, la lunghezza, la lingua, l'esecuzione individuale o collettiva, la partecipazione del popolo.</li>
</ol>
</p>

<p>
La facoltà di scegliere fra molte soluzioni possibili quella più confacente, giova non poco a far meglio percepire la fragranza spirituale e artistica dei salmi. Questi, infatti, non sono stati ordinati quasi fossero delle semplici quantità di preghiera da far seguire le une alle altre, ma secondo il criterio del contenuto e del carattere specifico di ciascuno di essi.
</p>

<p>
<ol type="1" start="122">
<li>I salmi si cantano o si recitano in modo continuato (cioè in directum), oppure a versetti o strofe in alternanza tra due cori o parti dell'assemblea, o in modo responsoriale. Tutto ciò secondo le diverse usanze confermate dalla tradizione e dall'esperienza.</li>
</ol>
</p>

<p>
<ol type="1" start="123">
<li>All'inizio di ogni salmo si premetta sempre l'antifona corrispondente, come viene indicato sopra ai nn. 113-120. Si mantenga poi l'uso di concluderlo con il «Gloria al Padre» e il «Come era». Il «Gloria» è infatti una conclusione adatta, convalidata dalla tradizione e tale da conferire alla preghiera dell'Antico Testamento un senso laudativo di carattere cristologico e trinitario. Dopo il salmo, secondo l'opportunità, si ripete l'antifona.</li>
</ol>
</p>

<p>
<ol type="1" start="124">
<li>Quando si recitano salmi più lunghi, questi nel salterio sono suddivisi in modo da esprimere la struttura ternaria dell'Ora, sempre però nel pieno rispetto della loro reale linea di pensiero.</li>
</ol>
</p>

<p>
È bene attenersi a questa divisione, specialmente nella celebrazione corale in lingua latina, aggiungendo il «Gloria al Padre» alla fine di ogni sezione.
</p>

<p>
Tuttavia è consentito o mantenere questo modo tradizionale, o interporre una pausa fra le diverse parti del medesimo salmo, o recitare il salmo intero tutto di seguito con la propria antifona.
</p>

<p>
<ol type="1" start="125">
<li>Quando, inoltre, il genere letterario del salmo lo consente, vengono indicate delle divisioni in strofe, in modo che, specialmente se i salmi vengono cantati in una lingua moderna, si possano eseguire intercalando l'antifona dopo ogni strofa; in tal caso è sufficiente aggiungere il «Gloria al Padre» alla fine di tutto il salmo.</li>
</ol>
</p>

<p>
IV. Criteri di distribuzione dei salmi nell'Ufficio
</p>

<p>
<ol type="1" start="126">
<li>I salmi sono distribuiti in un ciclo di quattro settimane. Pochissimi sono quelli esclusi. Altri, poi, considerati come tradizionalmente più importanti, sono ripetuti con maggiore frequenza. Alle Lodi mattutine, ai Vespri e a Compieta sono assegnati salmi adatti alla rispettiva Ora5.</li>
</ol>
</p>

<p>
<ol type="1" start="127">
<li>Per le Lodi mattutine e per i Vespri, Ore particolarmente destinate alla celebrazione con il popolo, sono stati scelti salmi più adatti a questo scopo.</li>
</ol>
</p>

<p>
<ol type="1" start="128">
<li>Per la Compieta si è tenuto presente la norma data al n.88.</li>
</ol>
</p>

<p>
<ol type="1" start="129">
<li>Per la domenica, inclusi l'Ufficio delle letture e l'Ora media, sono stati scelti quei salmi che, secondo la tradizione, sono più indicati per esprimere il mistero pasquale. Al venerdì sono stati assegnati alcuni salmi penitenziali o della Passione.</li>
</ol>
</p>

<p>
<ol type="1" start="130">
<li>Sono riservati ai Tempi di Avvento, Natale, Quaresima e Pasqua tre salmi, cioè il 77, il 104 e il 105, che più chiaramente mettono in luce la storia della salvezza nell'Antico Testamento come preannuncio di quella che è portata a compimento nel Nuovo.</li>
</ol>
</p>

<p>
<ol type="1" start="131">
<li>I tre salmi 57, 82 e 108, nei quali prevale il carattere imprecatorio, vengono esclusi dal salterio corrente. Così pure alcuni versetti di qualche salmo sono stati omessi come viene indicato all'inizio del salmo. L'omissione di questi testi è dovuta unicamente a una certa qual difficoltà psicologica. Infatti questi stessi salmi imprecatori si trovano nella pietà del Nuovo Testamento, per esempio nell'Apocalisse al cap. 6, 10, e in nessun modo intendono indurre a maledire.</li>
</ol>
</p>

<p>
<ol type="1" start="132">
<li>I salmi che sono troppo lunghi per essere contenuti in una sola Ora dell'Ufficio, sono distribuiti in diversi giorni, nella stessa Ora, in modo che possano essere recitati integralmente da coloro che non sono soliti dire le altre Ore. Così il salmo 118, secondo una sua propria divisione, è distribuito in ventidue giorni all'Ora media, perché per tradizione era assegnato alle ore diurne.</li>
</ol>
</p>

<p>
______________
</p>

<p>
5) Cf SC 91.
</p>

<p>
<ol type="1" start="133">
<li>Il ciclo di quattro settimane del salterio è connesso con l'anno liturgico in modo tale che dalla prima settimana, tralasciando eventualmente le altre, venga ripreso alla prima domenica di Avvento, alla prima settimana del Tempo ordinario, alla prima domenica di Quaresima e alla prima domenica di Pasqua.</li>
</ol>
</p>

<p>
Dopo Pentecoste, poiché nel Tempo ordinario il ciclo del salterio segue la serie delle settimane, si riprende da quella settimana del salterio che nel Proprio del Tempo è indicata all'inizio della rispettiva settimana del Tempo ordinario.
</p>

<p>
<ol type="1" start="134">
<li>Nelle solennità e nelle feste, nel Triduo pasquale, nei giorni tra le ottave di Pasqua e di Natale, all'Ufficio delle letture sono assegnati salmi propri, tra quelli confermati dalla tradizione. La loro idoneità per lo più è illustrata dall'antifona. Lo stesso avviene anche per l'Ora media in alcune solennità del Signore e nell'ottava di Pasqua. Alle Lodi mattutine si prendono i salmi e il cantico della prima domenica del salterio. Ai primi Vespri delle solennità, i salmi sono della serie «Laudate» secondo l'uso antico. Ai secondi Vespri delle solennità e ai Vespri delle feste, i salmi e il cantico sono propri. All'Ora media delle solennità, eccettuate quelle di cui si è detto sopra, purché non ricorrano in giorno di domenica, i salmi si prendono fra quelli detti graduali; all'Ora media delle feste si dicono i salmi del giorno corrente dei salterio.</li>
</ol>
</p>

<p>
<ol type="1" start="135">
<li>In tutti gli altri casi i salmi si prendono dal salterio corrente, a meno che non vi siano antifone proprie o salmi propri.</li>
</ol>
</p>

<p>
<ol type="A" start="22">
<li>I cantici dell'Antico e del Nuovo Testamento</li>
</ol>
</p>

<p>
<ol type="1" start="136">
<li>Alle Lodi tra il primo e il secondo salmo, si inserisce, come consuetudine, un cantico dell'Antico Testamento. Oltre la serie già adottata dall'antica tradizione romana e l'altra introdotta nel Breviario da san Pio X, nel salterio sono stati ammessi parecchi altri cantici tratti dai diversi libri dell'Antico Testamento, in modo che ciascun giorno feriale delle quattro settimane abbia il suo proprio cantico; nelle domeniche si alternano le due parti del cantico dei «Tre fanciulli».</li>
</ol>
</p>

<p>
<ol type="1" start="137">
<li>Ai Vespri, dopo i due salmi, si inserisce un cantico del Nuovo Testamento, tratto dalle Lettere o dall'Apocalisse. Sono indicati sette cantici, per i singoli giorni di ciascuna settimana. Nelle domeniche di Quaresima, in luogo del cantico alleluiatico dell'Apocalisse, si dice il cantico dalla prima Lettera di Pietro. Inoltre nella solennità dell'Epifania e nella festa della Trasfigurazione del Signore, si dice il cantico indicato a suo luogo, tratto dalla prima lettera a Timoteo.</li>
</ol>
</p>

<p>
<ol type="1" start="138">
<li>I cantici evangelici Benedictus, Magnifcat, Nunc dimittis abbiano il medesimo onore, la medesima solennità e dignità di cui si è soliti circondare il Vangelo, quando si ascolta.</li>
</ol>
</p>

<p>
<ol type="1" start="139">
<li>Sia la salmodia che le letture sono disposte secondo la norma costante della tradizione, in modo che prima si legga l'Antico Testamento, poi l'Apostolo e per ultimo il Vangelo.</li>
</ol>
</p>

<p>
VI. La lettura della Sacra Scrittura
</p>

<p>
a) Lettura della Sacra Scrittura in genere
</p>

<p>
<ol type="1" start="140">
<li>La lettura della Sacra Scrittura, che per antica tradizione si fa pubblicamente nella liturgia, non soltanto nella celebrazione eucaristica, ma anche nell'Ufficio divino, dev'essere tenuta nella massima considerazione da tutti i cristiani, perché viene proposta dalla Chiesa stessa, non a scelta dei singoli o secondo la disposizione più favorevole del loro animo, ma in ordine al mistero che la Sposa di Cristo «svolge attraverso il ciclo annuale dall'Incarnazione e dalla Natività fino all'Ascensione, al giorno di Pentecoste e all'attesa della beata speranza e del ritorno del Signore»6.</li>
</ol>
</p>

<p>
Inoltre nella celebrazione liturgica la lettura della Sacra Scrittura è sempre accompagnata dalla preghiera, in modo che la lettura porti maggior frutto e a sua volta la preghiera, specialmente dei salmi, venga compresa più pienamente e fatta con più intensa pietà in forza della lettura.
</p>

<p>
<ol type="1" start="141">
<li>Nella Liturgia delle Ore, viene proposta sia una forma più lunga di lettura della Sacra Scrittura sia una forma più breve.</li>
</ol>
</p>

<p>
______________
</p>

<p>
6) SC 102.
</p>

<p>
<ol type="1" start="142">
<li>La lettura più lunga, che si può fare facoltativamente alle Lodi mattutine e ai Vespri, è descritta sopra al n. 46.</li>
</ol>
</p>

<p>
b) Ciclo di letture bibliche nell'Ufficio delle letture
</p>

<p>
<ol type="1" start="143">
<li>Nel ciclo lezionale biblico dell'Ufficio delle letture si tiene conto sia di quei tempi sacri nei quali, per venerabile tradizione, si devono leggere determinati libri, sia del ciclo lezionale della Messa. La Liturgia delle Ore è coordinata con quella della Messa, in modo tale che la lettura della Scrittura nell'Ufficio completi quella della Messa, e si abbia così un compendio di tutta la storia della salvezza.</li>
</ol>
</p>

<p>
<ol type="1" start="144">
<li>Ferma restando l'eccezione di cui al n. 73, il Vangelo nella Liturgia delle Ore non si legge, perché lo si legge integralmente ogni anno nella Messa.</li>
</ol>
</p>

<p>
<ol type="1" start="145">
<li>Si ha un duplice ciclo di lettura biblica: uno è inserito nel libro della Liturgia delle Ore e comprende un solo anno; l'altro, facoltativo, è contenuto nel Supplemento ed è biennale, come quello delle letture assegnate al Tempo ordinario nella Messa feriale.</li>
</ol>
</p>

<p>
<ol type="1" start="146">
<li>Il ciclo biennale delle letture è disposto in modo che ogni anno vengano assegnati alla Liturgia delle Ore quasi tutti i libri della Sacra Scrittura, come pure i testi più lunghi e più difficili, meno idonei ad esser letti nella Messa. Mentre però il Nuovo Testamento si legge integralmente ogni anno, parte nella Messa, parte nella Liturgia delle Ore, dai libri dell'Antico Testamento sono state scelte solo quelle parti che hanno maggiore importanza per la comprensione della storia della salvezza e per il nutrimento della pietà.</li>
</ol>
</p>

<p>
La complementarità fra le letture assegnate alla Liturgia delle Ore e quelle della Messa esige necessariamente che lo stesso libro ricorra ad anni alterni nella Messa e nella Liturgia delle Ore o almeno, se si legge nello stesso anno, che intercorra un certo spazio di tempo. Ciò perché non vengano assegnati gli stessi testi agli stessi giorni, né vengano distribuiti gli stessi libri qua e là negli stessi tempi, cosa che lascerebbe alla Liturgia delle Ore i brani di minore importanza e turberebbe l'ordine dei testi.
</p>

<p>
<ol type="1" start="147">
<li>Nel Tempo di Avvento, secondo un'antica tradizione, si leggono brani tratti dal libro di Isaia, in lettura semicontinua, e ad anni alternati. Vi si aggiungono il libro di Ruth e alcune profezie del libro di Michea.</li>
</ol>
</p>

<p>
Poiché dal 17 al 24 dicembre si leggono pagine assegnate in modo speciale a quei giorni, si omettono quelle letture della terza settimana di Avvento eventualmente eccedenti.
</p>

<p>
<ol type="1" start="148">
<li>Dal 29 dicembre al 5 gennaio si legge, nel primo anno, la lettera ai Colossesi, nella quale l'incarnazione del Signore è presentata nell'ambito di tutta la storia della salvezza; nel secondo anno si legge il Cantico dei Cantici, nel quale è simboleggiata l'unione di Dio e dell'uomo in Cristo: «allora, infatti, Dio Padre celebrò le nozze di Dio suo Figlio, quando nel grembo della Vergine lo congiunse alla natura umana, allorché volle che lui che era Dio prima dei secoli, diventasse uomo alla fine dei secoli»7.</li>
</ol>
</p>

<p>
<ol type="1" start="149">
<li>Dal 7 gennaio al sabato dopo l'Epifania, si leggono i testi escatologici tratti da Isaia 60-66 e da Baruch; le letture, eventualmente eccedenti, in quell'anno si omettono.</li>
</ol>
</p>

<p>
<ol type="1" start="150">
<li>In Quaresima, nel primo anno si leggono brani dal libro del Deuteronomio e dalla Lettera agli Ebrei. Nel secondo anno viene offerto un compendio della storia della salvezza dai libri dell'Esodo, del Levitico e dei Numeri. La Lettera agli Ebrei interpreta l'antica alleanza alla luce del mistero pasquale di Cristo.</li>
</ol>
</p>

<p>
Dalla medesima Lettera il Venerdì santo «in Passione Domini» si legge il brano sul sacrificio di Cristo (9, 11-28) e il Sabato santo quello sul riposo del Signore (4, 1-16). Negli altri giorni della Settimana santa, nel primo anno si leggono il terzo e il quarto carme del Servo del Signore dal libro di Isaia, e brani tratti dal libro delle Lamentazioni; nel secondo anno si legge il profeta Geremia, come tipo del Cristo sofferente.
</p>

<p>
<ol type="1" start="151">
<li>Nel Tempo pasquale, eccettuate le domeniche prima e seconda di Pasqua e le solennità dell'Ascensione e della Pentecoste, si leggono, secondo la tradizione, nel primo anno la</li>
</ol>
</p>

<p>
______________
</p>

<p>
7) S. Gregorio M., Homilia 34 in Evangelia: PL 76, 1282.
</p>

<p>
prima Lettera di Pietro, il libro dell'Apocalisse, e le Lettere di Giovanni; nel secondo anno gli Atti degli Apostoli.
</p>

<p>
<ol type="1" start="152">
<li>Dal lunedì dopo la domenica del Battesimo del Signore fino alla Quaresima e dal lunedì dopo Pentecoste fino all'Avvento, decorre la serie continua delle trentaquattro settimane del Tempo ordinario.</li>
</ol>
</p>

<p>
Questa serie viene interrotta dal Mercoledì delle Ceneri fino al giorno di Pentecoste. Il lunedì dopo la domenica di Pentecoste si riprende la lettura del Tempo ordinario da quella settimana che segue la settimana interrotta per il sopravvenire della Quaresima, omessa la lettura assegnata alla domenica. Negli anni in cui si hanno solo trentatré settimane del Tempo ordinario, si omette la settimana che cade immediatamente dopo la Pentecoste, in modo da leggere sempre le letture delle ultime settimane, che sono di indole escatologica. I libri dell'Antico Testamento sono distribuiti secondo la storia della salvezza: Dio rivela se stesso lungo il corso della vita di quel popolo, che per successive tappe viene condotto e illuminato. Pertanto i profeti si leggono intercalati ai libri storici, tenuto conto del tempo nel quale vissero e insegnarono. Per questo, nel primo anno la serie delle letture dell'Antico Testamento propone contemporaneamente libri storici e oracoli dei profeti dal libro di Giosuè fino ai testi connessi con il tempo dell'esilio incluso.
</p>

<p>
Nel secondo anno, dopo la lettura della Genesi, da farsi prima della Quaresima, si riprende la storia della salvezza da dopo l'esilio fino al tempo dei Maccabei. S'inseriscono nello stesso anno i profeti più recenti, i libri sapienziali e le narrazioni dei libri di Ester, Tobia e Giuditta. Le Lettere degli apostoli, che non si leggono nei tempi speciali, vengono distribuite tenendo conto sia delle letture della Messa, sia dell'ordine cronologico in cui sono state scritte.
</p>

<p>
<ol type="1" start="153">
<li>Il ciclo di un solo anno è stato abbreviato in modo che ogni anno si leggano brani scelti della Sacra Scrittura, tenuti presenti ambedue i cicli di letture della Messa, ai quali sono di complemento.</li>
</ol>
</p>

<p>
<ol type="1" start="154">
<li>Alle solennità e alle feste è assegnata una lettura propria, mancando la quale si ricorre al Comune dei santi.</li>
</ol>
</p>

<p>
<ol type="1" start="155">
<li>Le singole pericopi, per quanto è possibile, conservano una certa unità; pertanto per non superare una giusta lunghezza, del resto diversa secondo i vari generi letterari dei libri, talvolta sono omessi alcuni versetti: cosa che è sempre indicata a suo luogo. Però si può - ed è cosa lodevole - leggere integralmente il brano su di un testo approvato.</li>
</ol>
</p>

<p>
c) Letture brevi
</p>

<p>
<ol type="1" start="156">
<li>Le letture brevi, o «capitoli», di cui l'importanza nella Liturgia delle Ore è stata descritta al n. 45, sono state scelte in modo da esprimere brevemente ma chiaramente una sentenza o una esortazione. Ne è stata curata anche la varietà.</li>
</ol>
</p>

<p>
<ol type="1" start="157">
<li>Sono state perciò fissate quattro serie settimanali di letture brevi per il Tempo ordinario. Sono inserite nel salterio, in modo che la lettura cambi ogni giorno per quattro settimane. Si hanno inoltre delle serie settimanali per i tempi di Avvento, Natale, Quaresima e Pasqua.</li>
</ol>
</p>

<p>
Hanno letture brevi proprie le solennità, le feste e alcune memorie. C'è pure una serie di una settimana per la Compieta.
</p>

<p>
<ol type="1" start="158">
<li>Nella scelta delle letture brevi si sono osservati i seguenti criteri:</li>
</ol>
</p>

<p>
a) secondo la tradizione, sono stati esclusi i Vangeli;
</p>

<p>
b) per quanto possibile, fu tenuto presente il carattere particolare della domenica, del venerdì e anche delle singole Ore;
</p>

<p>
c) le letture dei Vespri sono state scelte solo dal Nuovo Testamento, perché seguono il cantico, che è della stessa origine.
</p>

<p>
VII. La lettura dei Padri e degli Scrittori ecclesiastici
</p>

<p>
<ol type="1" start="159">
<li>Secondo la tradizione della Chiesa Romana, nell'Ufficio delle letture, dopo la lettura biblica, si ha quella dei Padri o degli Scrittori ecclesiastici con il suo responsorio, a meno che non si debba leggere quella agiografica (cf nn. 228-239).</li>
</ol>
</p>

<p>
<ol type="1" start="160">
<li>In questa lettura vengono proposti testi tratti dagli scritti dei santi Padri, dei Dottori e di altri Scrittori ecclesiastici appartenenti sia alla Chiesa Orientale che Occidentale, in modo però da dare la preferenza ai santi Padri che godono di una particolare autorità nella Chiesa.</li>
</ol>
</p>

<p>
<ol type="1" start="161">
<li>Oltre alle letture assegnate al libro della Liturgia delle Ore per i singoli giorni, si ha pure un Lezionario facoltativo, nel quale è presentata una maggiore abbondanza di letture, in modo da aprire più largamente il tesoro della tradizione della Chiesa a coloro che celebrano l'Ufficio divino. È data facoltà a ognuno di prendere la seconda lettura o dal libro della Liturgia delle Ore, o dal Lezionario facoltativo.</li>
</ol>
</p>

<p>
<ol type="1" start="162">
<li>Le Conferenze Episcopali possono inoltre preparare anche altri testi rispondenti alle tradizioni e alla mentalità della propria regione8 da inserire nel Lezionario facoltativo come supplemento.</li>
</ol>
</p>

<p>
Questi testi vanno ricavati dalle opere di Scrittori cattolici distinti per dottrina e santità di vita.
</p>

<p>
<ol type="1" start="163">
<li>Lo scopo di tale lettura è principalmente la meditazione della parola di Dio, così come è accolta dalla Chiesa nella sua tradizione. La Chiesa, infatti, ha sempre ritenuto necessario spiegare ai fedeli in maniera autentica la parola di Dio, perché «la linea della interpretazione profetica e apostolica si svolgesse secondo la norma del senso ecclesiastico e cattolico»9.</li>
</ol>
</p>

<p>
<ol type="1" start="164">
<li>Dal contatto assiduo con i documenti presentati dalla tradizione universale della Chiesa, i lettori sono condotti a una più profonda meditazione della Sacra Scrittura e a un soave e vivo amore per essa. Gli scritti dei santi Padri, infatti, sono splendide testimonianze di quella meditazione della parola di Dio, prolungatasi per secoli, con la quale la Sposa del Verbo incarnato, cioè la Chiesa «che ha con sé il consiglio e lo spirito del suo Sposo e Dio»10 si sforza di giungere giorno per giorno a una più profonda intelligenza delle Sacre Scritture.</li>
</ol>
</p>

<p>
<ol type="1" start="165">
<li>La lettura dei Padri inoltre aiuta i cristiani a comprendere meglio il significato dei tempi e delle celebrazioni liturgiche. Apre loro l'accesso alle inestimabili ricchezze spirituali che formano il prezioso patrimonio della Chiesa, e insieme presentano il fondamento della vita spirituale ed un ricchissimo</li>
</ol>
</p>

<p>
______________
</p>

<p>
8) Cf SC 38.
</p>

<p>
9) S. vincenzo lirinense, Commonitorium, 2: PL 50,640.
</p>

<p>
10) S. bernardo, Sermo 3 in vigilia Nativitatis, 1: PL 183 (ed. 1879), 94.
</p>

<p>
nutrimento della pietà. I predicatori poi della parola di Dio hanno così tra mano, ogni giorno, eccellenti esempi di sacra predicazione.
</p>

<p>
VIII. La lettura agiografica
</p>

<p>
<ol type="1" start="166">
<li>Col nome di lettura agiografica si intende sia il testo di qualche Padre o Scrittore ecclesiastico che tratta espressamente del santo celebrato o che a esso si può ragionevolmente applicare, sia un brano degli scritti dello stesso santo, o il racconto della sua vita.</li>
</ol>
</p>

<p>
<ol type="1" start="167">
<li>Nel comporre i Propri particolari dei santi, ci si deve attenere sempre alla verità storica11 ed avere di mira il vero profitto spirituale di coloro che leggeranno o ascolteranno la lettura agiografica. Si deve diligentemente evitare ciò che desta soltanto ammirazione; si ponga invece in luce la spiritualità specifica dei santi, in una forma accettabile ai nostri tempi, come pure la loro importanza per la vita e la pietà della Chiesa.</li>
</ol>
</p>

<p>
<ol type="1" start="168">
<li>Una breve notizia biografica, che presenta dati puramente storici e descrive brevemente la vita, è posta prima della lettura stessa, unicamente per informazione, e quindi non si deve leggere nella celebrazione.</li>
</ol>
</p>

<p>
IX. I responsori
</p>

<p>
<ol type="1" start="169">
<li>Nell'Ufficio delle letture, alla lettura biblica segue il suo responsorio proprio, il cui testo è stato scelto dal tesoro della tradizione, o composto ex nova, al fine di portare nuova luce per la comprensione della lettura appena letta, o di inserire la lettura nella storia della salvezza, o di ricondurre dall'Antico al Nuovo Testamento, o di cambiare la lettura in preghiera e contemplazione, o, infine, di conferire con la sua bellezza poetica una piacevole varietà.</li>
</ol>
</p>

<p>
<ol type="1" start="170">
<li>Così pure alla seconda lettura è aggiunto un responsorio appropriato; questo, però, non è strettamente congiunto con il testo della lettura, e perciò favorisce maggiormente la libertà della meditazione.</li>
</ol>
</p>

<p>
______________
</p>

<p>
11) Cf SC 92c.
</p>

<p>
<ol type="1" start="171">
<li>I responsori pertanto con le loro parti, da ripetersi anche nella recita individuale, mantengono il loro valore. La parte però che nel responsorio si suole ripetere, nella recita senza canto si può omettere, a meno che la ripetizione non sia richiesta dal senso stesso.</li>
</ol>
</p>

<p>
<ol type="1" start="172">
<li>Così pure, ma in modo più semplice, il responsorio breve alle Lodi mattutine, ai Vespri e a Compieta, di cui sopra ai nn. 49 e 89, e il versetto a Terza, Sesta e Nona, sono una risposta alla lettura breve, come una specie di acclamazione, allo scopo di imprimere più profondamente la parola di Dio nell'animo di chi ascolta o di chi legge.</li>
</ol>
</p>

<p>
<ol type="A" start="24">
<li>Gli inni e gli altri canti non biblici</li>
</ol>
</p>

<p>
<ol type="1" start="173">
<li>Gli inni, che già per antichissima tradizione facevano parte dell'Ufficio, conservano anche ora la loro funzione12. In realtà, per la loro ispirazione lirica, non solo sono destinati specificamente alla lode di Dio, ma costituiscono un elemento popolare: anzi, di solito caratterizzano immediatamente e più che le altre parti dell'Ufficio, l'aspetto particolare delle Ore e delle singole celebrazioni muovendo e stimolando gli animi a una pia celebrazione. Spesso tale efficacia è accresciuta dalla loro bellezza letteraria. Inoltre gli inni nell'Ufficio sono come il principale elemento poetico composto dalla Chiesa.</li>
</ol>
</p>

<p>
<ol type="1" start="174">
<li>L'inno, secondo la tradizione, si conclude con la dossologia, che di solito viene diretta alla medesima Persona divina, alla quale è rivolto l'inno stesso.</li>
</ol>
</p>

<p>
<ol type="1" start="175">
<li>Nell'Ufficio del Tempo ordinario, per favorire la varietà, è stato predisposto un duplice ciclo di inni a tutte le Ore, da usarsi a settimane alterne.</li>
</ol>
</p>

<p>
<ol type="1" start="176">
<li>Inoltre, nell'Ufficio delle letture del Tempo ordinario, è stato introdotto un duplice ciclo di inni, a seconda che si recitano di notte o di giorno.</li>
</ol>
</p>

<p>
______________
</p>

<p>
12) Cf SC 93.
</p>

<p>
<ol type="1" start="177">
<li>Agli inni di nuova composizione si possono applicare le melodie tradizionali sul medesimo ritmo e sullo stesso metro.</li>
</ol>
</p>

<p>
<ol type="1" start="178">
<li>Per quanto riguarda la celebrazione in una lingua moderna, si da facoltà alle Conferenze Episcopali di adattare gli inni latini al carattere della propria lingua, e anche di introdurre inni di nuova composizione13 purché si addicano veramente al carattere dell'Ora, o del Tempo o della celebrazione. Inoltre si deve evitare diligentemente di ammettere delle canzonette popolari, che non hanno nessun valore artistico e che in verità non si addicono alla dignità della liturgia.</li>
</ol>
</p>

<p>
XI. Le preci, la preghiera del Signore, l'orazione conclusiva
</p>

<p>
a) Invocazioni e intercessioni alle Lodi e ai Vespri
</p>

<p>
<ol type="1" start="179">
<li>La Liturgia delle Ore celebra senza dubbio le lodi di Dio. Tuttavia la tradizione sia giudaica che cristiana non separa dalla lode divina la preghiera di domanda; anzi non di rado fa in qualche modo scaturire questa da quella. L'apostolo Paolo raccomanda «che si facciano domande, suppliche, preghiere e ringraziamenti per tutti gli uomini, per i re e per tutti quelli che stanno al potere, perché possiamo trascorrere una vita calma e tranquilla con tutta pietà e dignità. Questa è una cosa bella e gradita al cospetto di Dio, nostro Salvatore, il quale vuole che tutti gli uomini siano salvati e arrivino alla conoscenza della verità» (1Tm 2, 1-4). Questa raccomandazione non di rado è stata interpretata dai Padri nel senso che si dovessero fare mattina e sera delle preghiere di intercessione 14.</li>
</ol>
</p>

<p>
<ol type="1" start="180">
<li>Le intercessioni che sono state nuovamente introdotte nella Messa di rito romano, si fanno anche ai Vespri, però in un modo diverso, come è descritto appresso.</li>
</ol>
</p>

<p>
<ol type="1" start="181">
<li>Poiché inoltre è tradizione della preghiera che alla mattina si consacri a Dio tutto il giorno, alle Lodi mattutine si fanno invocazioni per affidare o consacrare a Dio la giornata.</li>
</ol>
</p>

<p>
______________
</p>

<p>
13) SC 38.
</p>

<p>
14) Così, p. es., s. giovanni crisostomo, In Epist. ad Tim. I, Homilia 6: PG 62, 530.
</p>

<p>
<ol type="1" start="182">
<li>Con il nome di «preci» si indicano tanto le intercessioni che si fanno ai Vespri, quanto le invocazioni che si fanno alle Lodi mattutine per dedicare a Dio la giornata.</li>
</ol>
</p>

<p>
<ol type="1" start="183">
<li>Per motivo di varietà, ma soprattutto per meglio esprimere le molteplici necessità della Chiesa e degli uomini, secondo i diversi stati, categorie, persone, condizioni e tempi, si propongono formule diverse di preci per i singoli giorni del ciclo del salterio del Tempo ordinario, così pure per i tempi speciali dell'anno liturgico, e per alcune celebrazioni festive.</li>
</ol>
</p>

<p>
<ol type="1" start="184">
<li>Le Conferenze Episcopali hanno il diritto sia di adattare le formule proposte nel libro della Liturgia Horarum, sia di approvarne di nuove15, attenendosi però alle norme che seguono.</li>
</ol>
</p>

<p>
<ol type="1" start="185">
<li>Come nella preghiera del Signore, le domande non devono essere disgiunte dalla lode di Dio e cioè dal riconoscimento della sua gloria, o dal ricordo della storia della salvezza.</li>
</ol>
</p>

<p>
<ol type="1" start="186">
<li>Nelle intercessioni dei Vespri, l'ultima intenzione è sempre per i defunti.</li>
</ol>
</p>

<p>
<ol type="1" start="187">
<li>Poiché la Liturgia delle Ore è principalmente preghiera di tutta la Chiesa per tutta la Chiesa, anzi per la salvezza di tutto il mondo16 è necessario che nelle preci le intenzioni universali abbiano senz'altro il primo posto: si preghi cioè per la Chiesa con la sua gerarchia, per le autorità civili, per coloro che sono afflitti da povertà, malattia, dolore, per le necessità del mondo intero, cioè per la pace e per altre circostanze simili.</li>
</ol>
</p>

<p>
<ol type="1" start="188">
<li>È lecito tuttavia, sia alle Lodi mattutine, che ai Vespri, aggiungere alcune intenzioni particolari.</li>
</ol>
</p>

<p>
<ol type="1" start="189">
<li>Le preci dell'Ufficio sono strutturate in modo che si possono adattare sia alla celebrazione con il popolo, sia alla celebrazione in una piccola comunità, sia alla recita individuale.</li>
</ol>
</p>

<p>
<ol type="1" start="190">
<li>Nella recita con il popolo o in comune, le preci sono introdotte da un breve invito da farsi dal sacerdote o dal ministro per suggerire la risposta invariabile dell'assemblea.</li>
</ol>
</p>

<p>
______________
</p>

<p>
15) Cf SC 38.
</p>

<p>
16) SC 83, 89.
</p>

<p>
<ol type="1" start="191">
<li>Le intenzioni poi si enunciano rivolgendosi direttamente a Dio, in modo che possano servire sia per la celebrazione in comune che per la recita individuale.</li>
</ol>
</p>

<p>
<ol type="1" start="192">
<li>Ogni formula di intenzione consta di due parti, la seconda delle quali può essere usata come risposta variabile.</li>
</ol>
</p>

<p>
<ol type="1" start="193">
<li>Si possono quindi seguire modi diversi. Il sacerdote o il ministro dice l'una e l'altra parte e l'assemblea risponde con il ritornello o fa una pausa di silenzio; oppure il sacerdote o il ministro dice solo la prima parte e l'assemblea la seconda.</li>
</ol>
</p>

<p>
b) La preghiera del Signore
</p>

<p>
<ol type="1" start="194">
<li>Alle Lodi mattutine e ai Vespri, che sono le Ore maggiormente indicate per la celebrazione con il popolo, il «Padre nostro», per la sua dignità e secondo una venerabile tradizione, viene recitato dopo le preci.</li>
</ol>
</p>

<p>
<ol type="1" start="195">
<li>La preghiera del Signore, quindi, d'ora in poi si dirà solennemente tre volte al giorno, cioè alla Messa, alle Lodi mattutine e ai Vespri.</li>
</ol>
</p>

<p>
<ol type="1" start="196">
<li>Il «Padre nostro» si dice da tutti, premettendo, se si crede opportuno, una breve monizione.</li>
</ol>
</p>

<p>
c) Orazione conclusiva
</p>

<p>
<ol type="1" start="197">
<li>Alla fine di tutta l'Ora si dice l'orazione conclusiva che, nella celebrazione pubblica e con il popolo, a norma della tradizione, spetta al sacerdote o al diacono17.</li>
</ol>
</p>

<p>
<ol type="1" start="198">
<li>Questa orazione, nell'Ufficio delle letture è, di regola, quella propria del giorno. A Compieta, è sempre indicata nel salterio.</li>
</ol>
</p>

<p>
<ol type="1" start="199">
<li>Alle Lodi mattutine e ai Vespri, l'orazione si prende dal Proprio nelle domeniche, nelle ferie del Tempo di Avvento, Natale, Quaresima e Pasqua, come pure nelle solennità, feste e memorie. Nelle ferie del Tempo ordinario si dice invece l'orazione indicata nel ciclo del salterio, per esprimere il carattere proprio di queste Ore.</li>
</ol>
</p>

<p>
______________
</p>

<p>
17) Ct sotto, n. 256.
</p>

<p>
<ol type="1" start="200">
<li>A Terza, Sesta e Nona, cioè all'Ora media, l'orazione si prende dal Proprio nelle domeniche e nelle ferie del Tempo di Avvento, Natale, Quaresima e Pasqua, come pure nelle solennità e nelle feste. Negli altri giorni si dicono quelle orazioni che esprimono il carattere di ciascuna Ora e si trovano nel salterio.</li>
</ol>
</p>

<p>
XII. Il sacro silenzio
</p>

<p>
<ol type="1" start="201">
<li>Poiché nelle azioni liturgiche generalmente si deve avere cura di «osservare a suo tempo anche il sacro silenzio»18, sia offerta la possibilità del silenzio anche nella celebrazione della Liturgia delle Ore.</li>
</ol>
</p>

<p>
<ol type="1" start="202">
<li>Per accogliere nei cuori la piena risonanza della voce dello Spirito Santo, e per unire più strettamente la preghiera personale con la parola di Dio e con la voce pubblica della Chiesa, si può dunque, secondo l'opportunità e la prudenza, interporre un intervallo di silenzio o dopo i singoli salmi, appena ripetuta l'antifona, secondo un'antica usanza e specialmente se, dopo il silenzio, si aggiunge l'orazione salmica (cf n. 112); oppure dopo le letture, sia brevi che lunghe, e precisamente prima o dopo il responsorio.</li>
</ol>
</p>

<p>
Si deve però evitare di introdurre momenti di silenzio che deformino la struttura dell'Ufficio, o rechino molestia o fastidio ai partecipanti.
</p>

<p>
<ol type="1" start="203">
<li>Nella recita individuale, invece, c'è più ampia possibilità di fermarsi nella meditazione di qualche formula che stimoli gli effetti dello spirito, senza che l'Ufficio perda per questo la sua caratteristica di preghiera pubblica.</li>
</ol>
</p>

<p>
______________
</p>

<p>
18) SC 30.
</p>

<p>
Capitolo IV
</p>

<p>
LE VARIE CELEBRAZIONI NEL CORSO DELL'ANNO
</p>

<p>
<ol type="A" start="9">
<li>La celebrazione dei misteri del Signore</li>
</ol>
</p>

<p>
a) La domenica
</p>

<p>
<ol type="1" start="204">
<li>L'Ufficio della domenica comincia dai primi Vespri, nei quali tutte le parti si prendono dal salterio, eccetto quelle assegnate come proprie.</li>
</ol>
</p>

<p>
<ol type="1" start="205">
<li>Quando una festa del Signore si celebra in domenica, ha i primi Vespri propri.</li>
</ol>
</p>

<p>
<ol type="1" start="206">
<li>Circa il modo di fare, secondo l'opportunità, le celebrazioni vigiliari delle domeniche, si è detto al n. 73.</li>
</ol>
</p>

<p>
<ol type="1" start="207">
<li>È quanto mai opportuno che, dove è possibile, si celebrino con il popolo almeno i Vespri, secondo un'antichissima consuetudine1.</li>
</ol>
</p>

<p>
b) Il Triduo pasquale
</p>

<p>
<ol type="1" start="208">
<li>Nel Triduo pasquale, l'Ufficio si celebra come è descritto nel Proprio del Tempo.</li>
</ol>
</p>

<p>
<ol type="1" start="209">
<li>Coloro però che partecipano alla Messa vespertina «della Cena del Signore» o alla celebrazione della Passione del Signore al Venerdì santo, non dicono i Vespri del rispettivo giorno.</li>
</ol>
</p>

<p>
<ol type="1" start="210">
<li>Al venerdì «in Passione Domini» e al Sabato santo, prima delle Lodi mattutine si faccia, per quanto è possibile, la celebrazione in modo pubblico e con il popolo, dell'Ufficio delle letture.</li>
</ol>
</p>

<p>
<ol type="1" start="211">
<li>La Compieta del Sabato santo si dice solo da coloro che non intervengono alla Veglia pasquale.</li>
</ol>
</p>

<p>
______________
</p>

<p>
1) Cf SC 100
</p>

<p>
<ol type="1" start="212">
<li>La Veglia pasquale tiene il posto dell'Ufficio delle letture; coloro che non intervengono alla solenne Veglia pasquale, recitino di essa almeno quattro letture con i canti e le orazioni. È bene scegliere le letture dell'Esodo, di Ezechiele, dell'Apostolo e del Vangelo. Seguono l'inno Te Deum e l'orazione del giorno.</li>
</ol>
</p>

<p>
<ol type="1" start="213">
<li>Le Lodi della domenica di Risurrezione si dicono da tutti. Conviene che i Vespri siano celebrati nel modo più solenne, per festeggiare il tramonto di un giorno così sacro e per commemorare le apparizioni nelle quali il Signore si mostrò ai suoi discepoli.</li>
</ol>
</p>

<p>
Là dove è ancora in vigore, si conservi con la massima diligenza la tradizione particolare di celebrare, nel giorno di Pasqua, i Vespri battesimali, durante i quali, mentre si cantano i salmi, si fa la processione al fonte.
</p>

<p>
c) II Tempo pasquale
</p>

<p>
<ol type="1" start="214">
<li>La Liturgia delle Ore riceve il carattere pasquale dall'acclamazione «Alleluia» con la quale si conclude la maggior parte delle antifone (cf n. 120); inoltre dagli inni, dalle antifone, dalle preci speciali, e infine dalle letture proprie assegnate a ciascuna Ora.</li>
</ol>
</p>

<p>
d) II Natale del Signore
</p>

<p>
<ol type="1" start="215">
<li>Nella notte del Natale del Signore conviene che prima della Messa si celebri la Veglia solenne con l'Ufficio delle letture. La Compieta non si dice da coloro che intervengono a questa Veglia.</li>
</ol>
</p>

<p>
<ol type="1" start="216">
<li>Le Lodi nel giorno del Natale si dicono regolarmente prima della Messa dell'aurora.</li>
</ol>
</p>

<p>
e) Le altre solennità e feste del Signore
</p>

<p>
<ol type="1" start="217">
<li>Per ordinare l'Ufficio nelle solennità e nelle feste del Signore, si osservi, con le debite varianti, quanto si dice sotto, ai nn. 225-233.</li>
</ol>
</p>

<p>
II. La celebrazione dei santi
</p>

<p>
<ol type="1" start="218">
<li>Le celebrazioni dei santi sono disposte in modo che non prevalgano sui giorni festivi e sui tempi sacri che commemorano i misteri della salvezza2, né impediscano spesso il ciclo della salmodia e della lettura della parola di Dio, o causino ripetizioni indebite. Salvo tale criterio, il culto dei santi viene promosso nella maniera più consona alla sua importanza. Su questi principi si basano sia la riforma del Calendario fatta per disposizione del Concilio Vaticano II, sia l'insieme delle norme che regolano la celebrazione dei santi nella Liturgia delle Ore, descritte nei numeri seguenti.</li>
</ol>
</p>

<p>
<ol type="1" start="219">
<li>Le celebrazioni dei santi sono o solennità, o feste, o memorie.</li>
</ol>
</p>

<p>
<ol type="1" start="220">
<li>Le memorie sono alcune obbligatorie altre facoltative. Per stabilire se convenga o no celebrare una memoria facoltativa nell'Ufficio con il popolo o in comune, si tenga conto del bene comune o di una vera devozione dell'assemblea stessa e non del solo presidente.</li>
</ol>
</p>

<p>
<ol type="1" start="221">
<li>Se nel medesimo giorno occorrono diverse memorie facoltative, se ne può celebrare una sola, omettendo le altre.</li>
</ol>
</p>

<p>
<ol type="1" start="222">
<li>Le solennità, ed esse soltanto, si trasferiscono, a norma delle rubriche.</li>
</ol>
</p>

<p>
<ol type="1" start="223">
<li>Le norme che seguono valgono tanto per i santi iscritti nel Calendario Romano generale, quanto per quelli iscritti nei calendari particolari.</li>
</ol>
</p>

<p>
<ol type="1" start="224">
<li>I rispettivi Comuni dei santi suppliscono le parti proprie, che eventualmente mancassero.</li>
</ol>
</p>

<p>
<ol type="1" start="1">
<li>Modo di ordinare l'Ufficio nelle solennità</li>
</ol>
</p>

<p>
<ol type="1" start="225">
<li>Le solennità hanno i primi Vespri nel giorno precedente.</li>
</ol>
</p>

<p>
<ol type="1" start="226">
<li>Nei Vespri, sia primi che secondi, l'inno, le antifone, la lettura breve con il suo responsorio, l'orazione conclusiva, sono</li>
</ol>
</p>

<p>
______________
</p>

<p>
2) Cf SC 111.
</p>

<p>
propri; in mancanza di parti proprie si ricorre al Comune. Nei primi Vespri i due salmi si prendono di norma dalla serie Laudate (cioè dai salmi: 112, 116, 134, 145, 146, 147) secondo l'antica tradizione; il cantico del Nuovo Testamento è indicato a suo luogo.
</p>

<p>
Nei secondi Vespri, i salmi e il cantico sono propri. Le preci sono proprie o del Comune.
</p>

<p>
<ol type="1" start="227">
<li>Nelle Lodi mattutine, l'inno, le antifone, la lettura breve con il suo responsorio, l'orazione conclusiva sono propri; in mancanza di parti proprie, si ricorre al Comune. I salmi invece si devono prendere dalla domenica prima nel salterio. Le preci sono proprie o del Comune.</li>
</ol>
</p>

<p>
<ol type="1" start="228">
<li>Nell'Ufficio delle letture tutte le parti sono proprie: l'inno, le antifone con i salmi, le letture con i responsori. La prima lettura è biblica, la seconda agiografica. Se si tratta di un santo che ha solo un culto locale e non ha parti speciali neppure nel Proprio del luogo, si prende tutto dal Comune. Al termine dell'Ufficio delle letture si dice l'inno Te Deum e l'orazione propria.</li>
</ol>
</p>

<p>
<ol type="1" start="229">
<li>All'Ora media, cioè Terza, Sesta e Nona, salvo indicazioni diverse, si dice l'inno quotidiano; i salmi sono scelti fra quelli graduali, con l'antifona propria; in domenica però i salmi si prendono dalla domenica prima nel salterio; la lettura breve e l'orazione conclusiva sono proprie. Tuttavia in alcune solennità del Signore si propongono salmi speciali.</li>
</ol>
</p>

<p>
<ol type="1" start="230">
<li>A Compieta, tutto è della domenica, rispettivamente dopo i primi e dopo i secondi Vespri.</li>
</ol>
</p>

<p>
<ol type="1" start="2">
<li>Modo di ordinare l'Ufficio nelle feste</li>
</ol>
</p>

<p>
<ol type="1" start="231">
<li>Le feste non hanno i primi Vespri, a meno che non si tratti di feste del Signore che cadono in domenica. All'Ufficio delle letture, alle Lodi mattutine, e ai Vespri, si fa tutto come nelle solennità.</li>
</ol>
</p>

<p>
<ol type="1" start="232">
<li>All'Ora media, cioè Terza, Sesta e Nona, si dice l'inno quotidiano; i salmi con le loro antifone si dicono dalla feria, a meno che una ragione particolare o la tradizione non richieda che all'Ora media si dica l'antifona propria, ciò che verrà indicato a suo luogo. La lettura breve e l'orazione conclusiva sono proprie.</li>
</ol>
</p>

<p>
<ol type="1" start="233">
<li>La Compieta si dice come nei giorni ordinari.</li>
</ol>
</p>

<p>
<ol type="1" start="3">
<li>Modo di ordinare l'Ufficio nelle memorie dei santi</li>
</ol>
</p>

<p>
<ol type="1" start="234">
<li>Tra la memoria obbligatoria e la memoria facoltativa, se questa effettivamente si celebra, non c'è alcuna differenza nel modo di ordinare l'Ufficio, a meno che non si tratti di memorie facoltative che cadono eventualmente nei tempi privilegiati.</li>
</ol>
</p>

<p>
a) Memorie occorrenti nei giorni ordinari
</p>

<p>
<ol type="1" start="235">
<li>Nell'Ufficio delle letture, alle Lodi mattutine e ai Vespri:</li>
</ol>
</p>

<p>
a) i salmi con le loro antifone si prendono dalla feria corrente, a meno che non vi siano antifone proprie o salmi propri che, nel caso, vengono indicati nei singoli luoghi;
</p>

<p>
b) l'antifona dell'Invitatorio, l'inno, la lettura breve, le antifone al Benedictus e al Magnificat, le preci, se sono proprie, si devono dire del santo, altrimenti si prendono o dal Comune o dalla feria corrente;
</p>

<p>
c) l'orazione conclusiva si deve dire del santo; d) nell'Ufficio delle letture, la lettura biblica con il suo responsorio è della Scrittura corrente; la seconda lettura è agiografica con il suo responsorio proprio o del Comune; se però la lettura non fosse propria, si prende dai testi dei Padri del giorno corrente.
</p>

<p>
Non si dice il Te Deum.
</p>

<p>
<ol type="1" start="236">
<li>Nell'Ora media, cioè Terza, Sesta e Nona e a Compieta, non si fa nulla del santo, ma tutto è della feria.</li>
</ol>
</p>

<p>
b) Memorie occorrenti nei tempi speciali
</p>

<p>
<ol type="1" start="237">
<li>Nelle domeniche, nelle solennità e nelle feste, come pure nel Mercoledì delle Ceneri, nella Settimana santa e durante l'ottava di Pasqua, non si fa nulla delle memorie eventualmente occorrenti.</li>
</ol>
</p>

<p>
<ol type="1" start="238">
<li>Nelle ferie dal 17 al 24 dicembre, come pure durante l'ottava di Natale e nelle ferie di Quaresima, non si celebra alcuna memoria obbligatoria, neppure nei calendari particolari.</li>
</ol>
</p>

<p>
Quelle, invece, che occasionalmente occorrono durante il Tempo di Quaresima, in quell'anno si considerano come memorie facoltative.
</p>

<p>
<ol type="1" start="239">
<li>Nei medesimi tempi, se qualcuno vorrà celebrare un santo che in quel giorno è iscritto come memoria:</li>
</ol>
</p>

<p>
a) nell'Ufficio delle letture, dopo la lettura dei Padri dal Proprio del Tempo con il suo responsorio aggiunga la lettura agiografica propria con il suo responsorio e concluda con l'orazione del santo;
</p>

<p>
b) inoltre alle Lodi mattutine e ai Vespri, dopo l'orazione conclusiva, omessa la conclusione, può aggiungere l'antifona (propria o dal Comune) e l'orazione del santo.
</p>

<p>
c) Memoria di Santa Maria in sabato
</p>

<p>
<ol type="1" start="240">
<li>Nei sabati del Tempo ordinario, nei quali sono permesse le memorie facoltative, si può celebrare, con il medesimo rito, la memoria facoltativa di Santa Maria con la sua lettura propria.</li>
</ol>
</p>

<p>
III. Calendario da usare e facoltà di scegliere qualche Ufficio o qualche sua parte
</p>

<p>
a) Calendario da usare
</p>

<p>
<ol type="1" start="241">
<li>L'Ufficio in coro e in comune si deve celebrare secondo il calendario proprio, cioè della diocesi, o della famiglia religiosa, o delle singole Chiese3. I membri delle famiglie religiose si uniscono con la comunità della Chiesa locale nel celebrare la Dedicazione della chiesa cattedrale e i Patroni principali della circoscrizione minore e maggiore ove risiedono4.</li>
</ol>
</p>

<p>
<ol type="1" start="242">
<li>Ogni chierico o religioso, obbligato per qualsiasi titolo all'Ufficio divino e che partecipa all'Ufficio celebrato in comune secondo un calendario o un rito diverso dal suo, soddisfa in questo modo al suo obbligo per quanto riguarda quella parte dell'Ufficio.</li>
</ol>
</p>

<p>
______________
</p>

<p>
3) Cf Norme generali per l'ordinamento dell'anno liturgico e del calendario, n. 52 (cf pp. 588-589).
</p>

<p>
4) Cf ibid., n.52c(cf p. 588).
</p>

<p>
<ol type="1" start="243">
<li>Nella celebrazione individuale si può seguire o il calendario del luogo o il calendario proprio, eccetto nelle solennità e nelle feste proprie5.</li>
</ol>
</p>

<p>
b) Facoltà di scegliere qualche Ufficio
</p>

<p>
<ol type="1" start="244">
<li>Nelle ferie che ammettono la celebrazione di una memoria facoltativa, per giusta causa si può celebrare con il medesimo rito (cf nn. 234-235), l'Ufficio di qualche santo iscritto in quel giorno nel Martirologio Romano o nella sua Appendice debitamente approvata.</li>
</ol>
</p>

<p>
<ol type="1" start="245">
<li>Eccetto che nelle solennità, nelle domeniche di Avvento, Quaresima e Pasqua, nel Mercoledì delle Ceneri, nella Settimana santa, durante l'ottava di Pasqua e nel 2 novembre, per causa pubblica o per devozione si può celebrare, in tutto o in parte, un Ufficio votivo: ciò può avvenire, per esempio, a motivo di un pellegrinaggio, di una festa locale, della solennità esterna di qualche santo.</li>
</ol>
</p>

<p>
c) Facoltà di scegliere alcuni formulari
</p>

<p>
<ol type="1" start="246">
<li>In alcuni casi particolari, si possono scegliere nell'Ufficio formulari diversi da quelli occorrenti, purché resti integro l'ordinamento generale di ciascuna Ora e si osservino le regole che seguono.</li>
</ol>
</p>

<p>
<ol type="1" start="247">
<li>Nell'Ufficio delle domeniche, delle solennità, delle feste del Signore iscritte nel calendario generale, delle ferie di Quaresima e della Settimana santa, dei giorni fra l'ottava di Pasqua e di Natale, come pure delle ferie dal 17 al 24 dicembre incluso, non si possono mai cambiare quei formulari che sono propri o appropriati a questa celebrazione; tali sono le antifone, gli inni, le letture, i responsori, le orazioni e, molto spesso, anche i salmi. Ai salmi domenicali della settimana corrente, si possono sostituire, se lo si ritiene opportuno, i salmi domenicali di un'altra settimana, anzi, se si tratta di Ufficio con il popolo, anche altri, scelti allo scopo di guidare gradualmente il popolo alla comprensione dei salmi.</li>
</ol>
</p>

<p>
______________
</p>

<p>
5) Cf Tabella dei giorni liturgici, nn. 4. 8 (cf pp. 701-702).
</p>

<p>
<ol type="1" start="248">
<li>Nell'Ufficio delle letture dev'essere sempre tenuta in onore la lettura corrente della Sacra Scrittura. Vale anche per l'Ufficio il desiderio della Chiesa «che in un determinato numero di anni, si legga al popolo la parte più importante delle Sacre Scritture»6. Tenuti presenti questi principi, nei Tempi di Avvento, Natale, Quaresima e Pasqua non venga omesso il ciclo delle letture della Scrittura, che viene proposto per l'Ufficio delle letture. Durante il Tempo ordinario, invece, si possono scegliere in qualche giorno o per alcuni giorni continui, per giusta causa, le letture fra quelle che sono assegnate ad altri giorni o anche fra altre letture bibliche, per esempio, quando si fanno gli esercizi spirituali o convegni pastorali o preghiere per l'unità della Chiesa, o altre circostanze simili.</li>
</ol>
</p>

<p>
<ol type="1" start="249">
<li>Se talvolta la lettura continua viene interrotta per qualche solennità, o festa, o per una celebrazione particolare, si potrà, nella medesima settimana e tenendo presente l'ordinamento di tutta la settimana, o unire le parti che sono state omesse, con altre, oppure stabilire quali brani siano da preferire ad altri.</li>
</ol>
</p>

<p>
<ol type="1" start="250">
<li>Nel medesimo Ufficio delle letture, alla seconda lettura assegnata ad un determinato giorno, si può sostituire, per un giusto motivo, un altro brano del medesimo tempo, desunto dal libro della Liturgia delle Ore, o dal Lezionario facoltativo (n. 161).</li>
</ol>
</p>

<p>
Inoltre nei giorni feriali del Tempo ordinario e, se si ritiene opportuno, anche nel Tempo di Avvento, Natale, Quaresima e Pasqua, si può fare una lettura quasi continua di un'opera di qualche Padre, che risponda allo spirito biblico e liturgico.
</p>

<p>
<ol type="1" start="251">
<li>Le letture brevi, come pure le orazioni, i canti e le preci che sono proposti per le ferie di un tempo particolare, si possono dire in altre ferie del medesimo tempo.</li>
</ol>
</p>

<p>
<ol type="1" start="252">
<li>Sebbene a ognuno debba stare a cuore l'osservanza di tutto il ciclo del salterio distribuito per quattro settimane7, tuttavia per motivi di opportunità sia spirituale che pastorale, invece dei salmi assegnati a un dato giorno, si possono dire i salmi della stessa Ora assegnati a un altro giorno. Vi sono anche alcune circostanze occasionali, nelle quali è lecito scegliere i salmi adatti e altre parti in forma di Ufficio votivo.</li>
</ol>
</p>

<p>
______________
</p>

<p>
6) SC 51.
</p>

<p>
7) Cf sopra, nn. 100-109.
</p>

<p>
Capitolo V
</p>

<p>
RITI DA OSSERVARE <br>
NELLA CELEBRAZIONE IN COMUNE
</p>

<p>
<ol type="A" start="9">
<li>Vari uffici da compiere</li>
</ol>
</p>

<p>
<ol type="1" start="253">
<li>Nella celebrazione della Liturgia delle Ore, come in tutte le altre azioni liturgiche, «ciascuno, ministro o semplice fedele, svolgendo il proprio ufficio, si limiti a compiere tutto e soltanto ciò che, secondo la natura del rito e le norme liturgiche, è di sua competenza»1.</li>
</ol>
</p>

<p>
<ol type="1" start="254">
<li>Se presiede il vescovo, specialmente nella chiesa cattedrale, sia circondato dal suo presbiterio e dai ministri con la partecipazione plenaria e attiva del popolo. In qualunque celebrazione con il popolo, di norma, presieda il sacerdote o il diacono, e vi siano anche i ministri.</li>
</ol>
</p>

<p>
<ol type="1" start="255">
<li>Il sacerdote o il diacono che presiede la celebrazione, può indossare la stola sopra il camice o la cotta; il sacerdote anche il piviale. Nulla vieta inoltre che nelle maggiori solennità più sacerdoti indossino il piviale e i diaconi la dalmatica.</li>
</ol>
</p>

<p>
<ol type="1" start="256">
<li>È compito del sacerdote o del diacono che presiede dare inizio, dalla sua sede, all'Ufficio con il versetto d'introduzione; iniziare la preghiera del Signore; recitare l'orazione conclusiva; salutare il popolo, benedirlo e congedarlo.</li>
</ol>
</p>

<p>
<ol type="1" start="257">
<li>Può recitare le preci o il sacerdote o il ministro.</li>
</ol>
</p>

<p>
<ol type="1" start="258">
<li>In mancanza del sacerdote o del diacono, colui che presiede l'Ufficio è soltanto uno tra uguali; non entra in presbiterio, non saluta, né benedice il popolo.</li>
</ol>
</p>

<p>
<ol type="1" start="259">
<li>Coloro che adempiono l'ufficio di lettore proclamano le letture, sia lunghe che brevi, stando in piedi e nel luogo adatto.</li>
</ol>
</p>

<p>
<ol type="1" start="260">
<li>L'intonazione delle antifone, dei salmi e degli altri canti venga fatta da un cantore o dai cantori. Per quanto riguarda la salmodia, si osservino le norme date sopra, ai nn. 121-125.</li>
</ol>
</p>

<p>
______________
</p>

<p>
1) SC 28.
</p>

<p>
<ol type="1" start="261">
<li>Mentre si esegue alle Lodi mattutine e ai Vespri il cantico evangelico, si può incensare l'altare e poi anche il sacerdote e il popolo.</li>
</ol>
</p>

<p>
<ol type="1" start="262">
<li>L'obbligo del coro riguarda la comunità, non il luogo della celebrazione, che non è necessariamente la chiesa, soprattutto se si tratta di quelle Ore che si celebrano senza solennità.</li>
</ol>
</p>

<p>
<ol type="1" start="263">
<li>Tutti i partecipanti stanno in piedi:</li>
</ol>
</p>

<p>
a) all'introduzione dell'Ufficio divino e ai versetti d'introduzione di ogni Ora;
</p>

<p>
b) all'inno;
</p>

<p>
c) al cantico evangelico;
</p>

<p>
d) mentre si dicono le preci, la preghiera del Signore e l'orazione conclusiva.
</p>

<p>
<ol type="1" start="264">
<li>Tutti ascoltano le letture stando seduti, fatta eccezione per il Vangelo.</li>
</ol>
</p>

<p>
<ol type="1" start="265">
<li>Mentre si dicono i salmi e gli altri cantici con le loro antifone, l'assemblea sta o seduta o in piedi, secondo le consuetudini.</li>
</ol>
</p>

<p>
<ol type="1" start="266">
<li>Tutti si segnano col segno della croce dalla fronte al petto e dalla spalla sinistra alla destra:</li>
</ol>
</p>

<p>
a) all'inizio delle Ore, quando si dice: «O Dio, vieni a salvarmi»;
</p>

<p>
b) all'inizio dei cantici tratti dal Vangelo: Benedictus, Magnificat, Nunc dimittis.
</p>

<p>
Tutti si segnano sulle labbra all'inizio dell'Invitatorio, alle parole «Signore, apri le mie labbra».
</p>

<p>
II. Il canto nell'Ufficio
</p>

<p>
<ol type="1" start="267">
<li>Nelle rubriche e nelle norme del presente documento, le espressioni «dire», «recitare» e simili, si possono riferire o al canto o al parlato, secondo i principi qui sotto indicati.</li>
</ol>
</p>

<p>
<ol type="1" start="268">
<li>«La celebrazione in canto dell'Ufficio divino è la forma più consona alla natura di questa preghiera ed è segno di una maggiore solennità e di una più profonda unione dei cuori nel celebrare la lode di Dio. Questa forma è vivamente raccomandata a coloro che celebrano l'Ufficio divino in coro o in comune»2.</li>
</ol>
</p>

<p>
<ol type="1" start="269">
<li>Quello che il Concilio Vaticano II afferma riguardo al canto liturgico3 vale per ogni azione liturgica, ma principalmente per la Liturgia delle Ore.</li>
</ol>
</p>

<p>
Sebbene infatti tutte e singole le parti siano state rinnovate in modo che si possano recitare con frutto anche individualmente, tuttavia molte di esse, e specialmente i salmi, i cantici, gli inni, i responsori, sono di genere lirico e perciò non esprimono pienamente il loro senso se non con il canto.
</p>

<p>
<ol type="1" start="270">
<li>Nella celebrazione della Liturgia delle Ore il canto, dunque, non si deve considerare come un certo ornamento che si aggiunge alla preghiera quasi dall'esterno, ma piuttosto come qualcosa che scaturisce dal profondo dell'anima che prega e loda Dio, e manifesta in modo pieno e perfetto il carattere comunitario del culto cristiano.</li>
</ol>
</p>

<p>
Sono quindi degne di lode le assemblee cristiane di qualsiasi genere che si sforzano di praticare più spesso possibile questa forma di preghiera. A questo scopo si devono istruire con la dovuta catechesi e con l'esercizio sia i chierici che i religiosi come pure i fedeli, affinché siano in grado di cantare con gaudio dello spirito le Ore, specialmente nei giorni festivi. Siccome però non è facile celebrare in canto l'intero Ufficio e d'altra parte la lode della Chiesa non è riservata, né per la sua origine, né per la sua natura, ai chierici o ai monaci, ma appartiene a tutta la comunità cristiana, si devono tener presenti simultaneamente diversi principi, perché la celebrazione in canto della Liturgia delle Ore si possa svolgere bene e splenda per autenticità e decoro.
</p>

<p>
<ol type="1" start="271">
<li>Prima di tutto conviene che si ricorra al canto almeno nelle domeniche e nelle feste, ponendo così in risalto, nella misura in cui si adotta, i vari gradi di solennità.</li>
</ol>
</p>

<p>
<ol type="1" start="272">
<li>Così pure, poiché non tutte le Ore sono della medesima importanza, conviene che anche mediante il canto si dia maggior rilievo a quelle che sono veramente i cardini dell'Ufficio, cioè le Lodi mattutine e i Vespri.</li>
</ol>
</p>

<p>
______________
</p>

<p>
2) MS 37; cf SC 99.
</p>

<p>
3) Cf SC 113.
</p>

<p>
<ol type="1" start="273">
<li>Inoltre, anche se la celebrazione tutta in canto è la più raccomandabile sempre, purché naturalmente si distingua per arte e devozione, tuttavia in vari casi si potrà seguire utilmente il criterio della gradualità, anzitutto, come è ovvio, per motivi pratici, ma poi anche perché in questa maniera sarà più facile corredare le singole componenti di quelle forme di canto che garantiscano loro il genuino significato nativo e la funzione autentica, evitando di livellarle tutte su un medesimo stampo.</li>
</ol>
</p>

<p>
In tal modo la Liturgia delle Ore non apparirà più come un bel monumento dell'età passata, da conservare intatto per l'ammirazione degli intenditori, ma rivivrà in forme nuove, si affermerà sempre più e diverrà segno e testimonianza di comunità piene di vita e di freschezza.
</p>

<p>
Il principio della solennizzazione progressiva è quello che ammette vari gradi intermedi tra l'Ufficio cantato integralmente e la semplice recita di tutte le parti. Questo criterio offre una grande e gradevole varietà di soluzioni. Nell'applicarlo si deve tener conto delle caratteristiche del giorno e dell'Ora che si celebra, della natura dei singoli elementi che costituiscono l'Ufficio, delle proporzioni e del tipo della comunità, come pure del numero dei cantori disponibili in tali circostanze.
</p>

<p>
Per questa maggiore varietà di forme, la lode pubblica della Chiesa, si potrà celebrare in canto più frequentemente che prima e godrà di un'adattabilità più estesa alle diverse circostanze. Anzi c'è da sperare davvero che si possano trovare sempre nuove vie e nuove maniere rispondenti alla nostra epoca, come del resto è sempre avvenuto anche in passato nella vita della Chiesa.
</p>

<p>
<ol type="1" start="274">
<li>Nelle azioni liturgiche che si celebrano in canto e in lingua latina, il canto gregoriano, in quanto proprio della Liturgia Romana, abbia, a parità di condizioni, i primo posto4. Tuttavia «la Chiesa non esclude dalle azioni liturgiche nessun genere di musica sacra, purché corrisponda allo spirito dell'azione</li>
</ol>
</p>

<p>
_______________
</p>

<p>
4) Cf SC 116.
</p>

<p>
liturgica e alla natura delle singole parti e non impedisca una doverosa attiva partecipazione del popolo»5. Nell'Ufficio cantato, se manca la melodia per l'antifona proposta, si prenda un'altra antifona tra quelle che si trovano nel repertorio, purché sia adatta a norma dei nn. 113 e 121-125.
</p>

<p>
<ol type="1" start="275">
<li>Poiché la Liturgia delle Ore si può celebrare in lingua moderna, «si ponga uno speciale impegno nel preparare le melodie da usarsi nel canto dell'Ufficio divino in lingua viva»6.</li>
</ol>
</p>

<p>
<ol type="1" start="276">
<li>Nulla vieta, però, che in una medesima celebrazione si cantino alcune parti in una lingua e altre in un'altra7.</li>
</ol>
</p>

<p>
<ol type="1" start="277">
<li>Quali siano le parti alle quali dare eventualmente la precedenza e la preferenza del canto si deduce dalle genuine esigenze della celebrazione liturgica, che vuole il pieno rispetto del significato e della natura di ciascuna componente e del canto medesimo. Vi sono, infatti, formule che richiedono il canto per loro stessa natura8.</li>
</ol>
</p>

<p>
Tali sono prima di tutto le acclamazioni, le risposte ai saluti del sacerdote e dei ministri e le risposte alle preci litaniche, e inoltre le antifone e i salmi, come pure i versetti intercalari o ritornelli, gli inni e i cantici9.
</p>

<p>
<ol type="1" start="278">
<li>È risaputo che i salmi (cf nn. 103-120) sono strettamente connessi con la musica; lo dimostra la tradizione sia giudaica che cristiana. In verità alla piena comprensione di molti salmi contribuisce non poco il fatto che essi vengano cantati o almeno siano sempre considerati in questa luce poetica e musicale. Pertanto, se è possibile, è da preferirsi questa forma, almeno nei giorni e nelle Ore principali, e secondo il carattere proprio dei salmi.</li>
</ol>
</p>

<p>
<ol type="1" start="279">
<li>I diversi modi di eseguire la salmodia sono descritti sopra, ai nn. 121-123. La loro varietà non deve essere dettata</li>
</ol>
</p>

<p>
______________
</p>

<p>
5) MS 9; cf SC 116.
</p>

<p>
6) MS 41; cf 54-61.
</p>

<p>
7) MS 51.
</p>

<p>
8) Cf MS 6.
</p>

<p>
9) Cf MS 16a, 38.
</p>

<p>
tanto da circostanze esterne, quanto piuttosto, dal diverso genere di quei salmi che ricorrono nella medesima celebrazione. Secondo questo criterio i salmi sapienziali e storici si prestano forse meglio a essere ascoltati, mentre, al contrario, quelli di lode e di rendimento di grazie comportano per sé il canto in comune.
</p>

<p>
Quel che conta più di tutto è che la celebrazione non si leghi a schemi rigidi e artificiosi, non obbedisca solo a norme puramente formali, ma risponda allo spirito autentico dell'azione che si compie.
</p>

<p>
Il primo scopo da raggiungere è infatti quello di formare gli animi all'amore per la preghiera genuina della Chiesa e di rendere gioiosa la celebrazione della lode di Dio (cf Sal 146).
</p>

<p>
<ol type="1" start="280">
<li>Gli inni possono alimentare la preghiera anche di chi recita le Ore, se davvero si distinguono per dottrina e arte; tuttavia per sé sono destinati al canto. Pertanto si raccomanda che nella celebrazione comunitaria siano eseguiti, per quanto è possibile, in questa forma.</li>
</ol>
</p>

<p>
<ol type="1" start="281">
<li>Il responsorio breve dopo la lettura alle Lodi mattutine e ai Vespri, di cui al n. 49, di per sé è destinato al canto, e precisamente al canto del popolo.</li>
</ol>
</p>

<p>
<ol type="1" start="282">
<li>Anche i responsori dell'Ufficio delle letture, per il loro carattere e la loro funzione richiedono il canto. Tuttavia, nella struttura dell'Ufficio, sono stati composti in modo da mantenere il loro valore anche nella recita individuale e privata.</li>
</ol>
</p>

<p>
Si potrà usare più frequentemente il canto per quelli che sono corredati da melodie più semplici e più facili, che non per altri pur provenienti da fonti liturgiche.
</p>

<p>
<ol type="1" start="283">
<li>Le letture, sia lunghe che brevi, per sé non sono destinate al canto. Nella proclamazione si deve usare ogni impegno per eseguirle in una forma decorosa, con una pronunzia chiara e distinta e insomma per fare in modo che tutti possano ascoltarle e comprenderle bene.</li>
</ol>
</p>

<p>
Di conseguenza l'unica forma accettabile per le letture è quella che facilita l'ascolto delle parole e la comprensione del testo.
</p>

<p>
<ol type="1" start="284">
<li>I testi assegnati a chi presiede, come sono le orazioni, non escludono un certo tono cantato, purché ovviamente sia confacente e decoroso. Ciò sarà possibile specialmente nella lingua latina. Più difficile, invece, sarà in alcune lingue moderne, a meno che il canto usato non permetta di far percepire meglio a tutti le parole del testo.</li>
</ol>
</p>

<p>
TABELLA DEI GIORNI LITURGICI
</p>

<p>
estratta dalle Norme generali sull'anno liturgico
</p>

<p>
e sul calendario nn. 59-61
</p>

<p>
La precedenza tra i giorni liturgici, quanto alla loro celebrazione, è regolata esclusivamente dalla seguente tabella.
</p>

<p>
I
</p>

<p>
<ol type="1" start="1">
<li>Il Triduo pasquale della Passione e Risurrezione del Signore.</li>
</ol>
</p>

<p>
<ol type="1" start="2">
<li>Il Natale del Signore, l'Epifania, l'Ascensione e la Pentecoste.</li>
</ol>
</p>

<p>
Le domeniche di Avvento, di Quaresima e di Pasqua.
</p>

<p>
Il Mercoledì delle Ceneri.
</p>

<p>
Le ferie della Settimana santa, dal lunedì al giovedì incluso. I giorni fra l'ottava di Pasqua.
</p>

<p>
<ol type="1" start="3">
<li>Le solennità del Signore, della beata Maria Vergine, dei santi iscritte nel calendario generale.</li>
</ol>
</p>

<p>
La Commemorazione di tutti i fedeli defunti.
</p>

<p>
<ol type="1" start="4">
<li>Le solennità proprie e cioè:</li>
</ol>
</p>

<p>
a) la solennità del Patrono principale del luogo o del paese o della città;
</p>

<p>
b) la solennità della Dedicazione e dell'anniversario della Dedicazione della propria chiesa;
</p>

<p>
c) la solennità del Titolare della propria chiesa;
</p>

<p>
d) la solennità o del Titolare, o del Fondatore o del Patrono principale dell'Ordine o della Congregazione.
</p>

<p>
II
</p>

<p>
<ol type="1" start="5">
<li>Le feste del Signore iscritte nel calendario generale.</li>
</ol>
</p>

<p>
<ol type="1" start="6">
<li>Le domeniche del Tempo di Natale e le domeniche del Tempo ordinario.</li>
</ol>
</p>

<p>
<ol type="1" start="7">
<li>Le feste della beata Vergine Maria e dei santi iscritte nel calendario generale.</li>
</ol>
</p>

<p>
<ol type="1" start="8">
<li>Le feste proprie, e cioè:</li>
</ol>
</p>

<p>
a) la festa del Patrono principale della diocesi;
</p>

<p>
b) la festa dell'anniversario della Dedicazione della chiesa cattedrale;
</p>

<p>
c) la festa del Patrono principale della regione o della provincia, della nazione, di un territorio più ampio;
</p>

<p>
d) la festa del Titolare, del Fondatore, del Patrono principale dell'Ordine o della Congregazione e della provincia religiosa, salvo quanto è disposto al n. 4d;
</p>

<p>
e) le altre feste proprie di qualche Chiesa;
</p>

<p>
f) le altre feste iscritte nel calendario di ciascuna diocesi, o dell'Ordine o della Congregazione.
</p>

<p>
<ol type="1" start="9">
<li>Le ferie di Avvento dal 17 al 24 dicembre compreso. I giorni fra l'ottava di Natale. Le ferie di Quaresima.</li>
</ol>
</p>

<p>
III
</p>

<p>
<ol type="1" start="10">
<li>Le memorie obbligatorie iscritte nel calendario generale.</li>
</ol>
</p>

<p>
<ol type="1" start="11">
<li>Le memorie obbligatorie proprie, e cioè:</li>
</ol>
</p>

<p>
a) le memorie del Patrono secondario del luogo, della diocesi, della regione o della provincia, della nazione, di un territorio più ampio, dell'Ordine o della Congregazione e della provincia religiosa;
</p>

<p>
b) le altre memorie obbligatorie proprie di qualche chiesa;
</p>

<p>
c) le altre memorie obbligatorie iscritte nel calendario di ciascuna diocesi o dell'Ordine o della Congregazione.
</p>

<p>
<ol type="1" start="12">
<li>Le memorie facoltative, le quali tuttavia si possono celebrare anche nei giorni elencati nel n. 9, però nel modo particolare descritto in «Principi e Norme» per la Messa e per l'Ufficio.</li>
</ol>
</p>

<p>
In questo stesso modo, come memorie facoltative, si possono celebrare le memorie obbligatorie che eventualmente ricorrono nelle ferie di Quaresima.
</p>

<p>
<ol type="1" start="13">
<li>Le ferie di Avvento, fino al 16 dicembre incluso. Le ferie del Tempo di Natale, dal 2 gennaio al sabato dopo l'Epifania.</li>
</ol>
</p>

<p>
Le ferie del Tempo pasquale, dal lunedì dopo l'ottava di Pasqua al sabato prima della Pentecoste incluso. Le ferie del Tempo ordinario.
</p>

<p>
Occorrenza e concorrenza delle celebrazioni
</p>

<p>
Se nello stesso giorno cadono più celebrazioni, Si celebra l'Ufficio di quella che nella tabella dei giorni liturgici occupa il posto superiore. Tuttavia, le solennità impedite da un giorno liturgico che ha la precedenza si trasferiscano al primo giorno libero dalle celebrazioni elencate ai nn. 1-8 nella tabella della precedenza, salvo quanto è stabilito al n. 5 delle Norme per l'anno liturgico. Le altre celebrazioni impedite per quell'anno si omettono.
</p>

<p>
Se nello stesso giorno si devono celebrare i Vespri dell'Ufficio corrente e i primi Vespri del giorno seguente, prevalgono i Vespri della celebrazione che nella tabella dei giorni liturgici ha un posto superiore; in caso di parità, si celebrano i Vespri del giorno corrente.
</p>

<p>
BENEDIZIONE DEGLI OLI
</p>

<p>
SCHEDA DI LETTURA
</p>

<p>
La Conferenza Episcopale Italiana pone alcune premesse di tipo teologico, che completano le indicazioni presenti nel documento della S. Congregazione, per evidenziare il significato del simbolismo biblico-liturgico dell'olio nella prospettiva di una sua valorizzazione pastorale e di una comprensione del suo uso nell'ambito della vita sacramentale della Chiesa. Dalla globalità delle indicazioni teologico-liturgico-pastorale, si possono cogliere alcuni punti di riflessione.
</p>

<p>
<ol type="1" start="1">
<li>Si sottolinea il gesto della benedizione degli oli nel contesto della Pasqua di Cristo, unto del Padre, perché siano segno del dono dello Spirito. L'unzione crismale acquista tutta la sua significazione salvifica nella luce dei misteri di Cristo che sacramentalmente è presente nella celebrazione liturgica e offre il vero significato ai diversi gesti di unzione, a seconda dei diversi sacramenti o sacramentali.</li>
</ol>
</p>

<p>
L'azione stessa dello Spirito Santo, espressa in modo mirabile nell'atto dell'unzione, pone in luce come l'azione del Cristo sia sempre collegata con quella dello Spirito.
</p>

<p>
<ol type="1" start="2">
<li>Si rimarca come il mistero dell'olio qualifichi alcuni punti nevralgici della vita cristiana, dal Battesimo in poi, significando l'inserimento in Cristo e nello Spirito dal battezzato.</li>
</ol>
</p>

<p>
<ol type="1" start="3">
<li>Entrambe le introduzioni presentano in tutta la sua chiarezza il valore ecclesiale della Messa crismale, come espressione della vitalità carismatica e ministeriale della comunità del popolo di Dio. La centralità del vescovo, attorno a cui si ritrovano il presbiterio e i fedeli, indica il mistero dell'unità della Chiesa locale.</li>
</ol>
</p>

<p>
<ol type="1" start="4">
<li>Le Premesse sottolineano che pastoralmente la Messa crismale, con la vitalità di significato della benedizione degli oli, si colloca a conclusione di tutto l'itinerario quaresimale, durante il quale la comunità cristiana è stata chiamata a camminare ecclesialmente nello Spirito per crescere in Cristo, l'unto del Padre.</li>
</ol>
</p>

<p>
L'accoglienza degli oli nelle comunità parrocchiali diviene l'espressione della comunione che si è costruita nel cammino quaresimale, in particolar modo attraverso lo sviluppo della viva relazionalità con il vescovo.
</p>

<p>
<ol type="1" start="5">
<li>Alla luce della visione della liturgia propria del Vaticano II, che sottolinea l'importanza del segno significante e santificante (cf SC 7), appare impellente l'esigenza di comprendere in profondità il valore del segno dell'olio e del gesto dell'ungere. Lo sfondo storico-salvifico insieme con la lettura cristologica e pentecostale permettono di dare un'autentica valorizzazione all'olio e pongono in risalto la centralità della sua benedizione, nella prospettiva di sottolineare tutto il clima messianico che determina ogni celebrazione liturgica come tutta la vita della comunità cristiana.</li>
</ol>
</p>

<p>
CONFERENZA EPISCOPALE ITALIANA
</p>

<p>
SACRA CONGREGATIO <br>
PRO SACRAMENTE ET CULTU DIVINO
</p>

<p>
Prot. n. 555/80
</p>

<p>
Questa versione italiana dei riti della Benedizione degli oli e della Dedicazione della chiesa e dell'altare è stata approvata secondo le delibere dell'Episcopato ed ha ricevuto la conferma da parte della Sacra Congregazione per i Sacramenti e il Culto Divino, con Decreto n. CD 302/80 del 18 giugno 1980. La presente edizione deve essere considerata «tipica» per la lingua italiana, ufficiale per l'uso liturgico. I nuovi riti della Benedizione degli oli e della Dedicazione della chiesa e dell'altare si potranno adoperare appena pubblicati; diventeranno obbligatori dal 16 aprile 1981, giovedì santo.
</p>

<p>
Roma, 3 luglio 1980, festa di san Tommaso apostolo.
</p>

<p>
anastasio A. card. ballestkero, arcivescovo di Torino presidente della Conferenza Episcopale Italiana 
</p>

<p>
SACRA CONGREGATIO
</p>

<p>
PRO SACRAMENTIS ET CULTU DIVINO
</p>

<p>
Prot. CD 302/80
</p>

<p>
ITALIAE
</p>

<p>
Instante Eminentissimo Domino Anastasio A. card. Ballestrero, archiepiscopo Taurinensi, praeside Coetus Episcoporum Italiae, litteris die 30 ianuarii 1980 datis, vigore facultatum huic Sacrae Congregationi a Summo Pontifice Ioanne Paulo II tributarum, interpretationem italicam Ordinis benedicendi oleum catechumenorum et infirmorum et conficiendi chrisma necnon Ordinis dedicationis ecclesiae et altaris, prout in adnexo exstat esemplari, libenter probamus seu confirmamus. In textu imprimendo mentio fiat de confirmatione ab Apostolica Sede concessa. Eiusdem insuper textus impressi duo exemplaria ad hanc Sacram Congregationem transmittantur. Contrariis quibuslibet minime obstantibus.
</p>

<p>
Ex aedibus Sacrae Congregationis
</p>

<p>
pro Sacramentis et Cultu Divino,
</p>

<p>
die 18 anni 1980.
</p>

<p>
Vergilius noè, a secretis a.
</p>

<p>
Iacobus R. card. Knox, praefectus
</p>

<p>
CONFERENZA EPISCOPALE ITALIANA
</p>

<p>
Premessa
</p>

<p>
I testi della benedizione del crisma, dell'olio degli infermi e dei catecumeni, tradotti in lingua italiana e riuniti in un unico volume con i formulari per la dedicazione della chiesa e dell'altare, sono occasione per richiamare principi dottrinali e suggerire direttive pastorali in ordine a una puntuale catechesi e a una adeguata valorizzazione di questi antichi sacramentali che la Chiesa continua a celebrare con particolare solennità.
</p>

<p>
Benedizione degli oli
</p>

<p>
L'olio, come l'aria, l'acqua, la luce, appartiene a quelle realtà elementari del cosmo che meglio esprimono i doni del Dio creatore, redentore e santificatore1.
</p>

<p>
L'olio è sostanza terapeutica, aromatica e conviviale: medica le ferite, profuma le membra, allieta la mensa2. Questa natura dell'olio è assunta nel simbolismo biblico-liturgico ed è caricata di un particolare valore per esprimere l'unzione dello Spirito che risana, illumina, conforta, consacra e permea di doni e di carismi tutto il corpo della Chiesa3. La liturgia della benedizione degli oli esplicita questo simbolismo primordiale e ne precisa il senso sacramentale. Giustamente la Messa del crisma si colloca in prossimità dell'annuale celebrazione del Cristo morto, sepolto e risuscitato. Dal mistero pasquale, cuore e centro dell'intera storia della salvezza, scaturiscono i sacramenti e sacramentali che significano e realizzano l'unità organica di tutta la vita cristiana4.
</p>

<p>
______________
</p>

<p>
1) Cf Sir 39, 26.
</p>

<p>
2) Is 1,6; 61, 3; Lc 7, 46.
</p>

<p>
3) Sal 88, 21; 1Gv 2, 20.
</p>

<p>
4) Cf SC 61.
</p>

<p>
La benedizione del crisma da il nome di Messa crismale a questa liturgia, che si celebra di consueto il Giovedì santo nella chiesa cattedrale (n. 9). Infatti, secondo l'antica tradizione, è funzione propria del vescovo, «una fra le principali manifestazioni della pienezza del sacerdozio» (n. 1). La Messa crismale è quasi epifania della Chiesa, corpo di Cristo organicamente strutturato che nei vari ministeri e carismi5 esprime, per la grazia dello Spirito, i doni nuziali di Cristo alla sua sposa pellegrina nel mondo6.
</p>

<p>
La nuova fisionomia attribuita dalla riforma post-conciliare alla Messa crismale rende ancor più evidente il clima di una vera festa del sacerdozio ministeriale all'interno di tutto il popolo sacerdotale e orienta l'attenzione verso il Cristo, il cui nome significa «consacrato per mezzo dell'unzione»7. Dal senso cristologico dell'unzione crismale, deriva il principio costitutivo della consacrazione dei fedeli e conseguentemente il nome di «cristiani»8. L'unzione di Spirito Santo, ricevuta da Gesù nell'incarnazione9 e nella teofania sul Giordano10, è partecipata a tutti i membri della Chiesa per mezzo del Battesimo11 e della Cresima12.
</p>

<p>
All'unzione spirituale del Cristo sacerdote, re e profeta13 si richiama anche la solenne epiclesi del rito che consacra a titolo speciale il vescovo, i presbiteri e i diaconi a servizio del popolo sacerdotale, dal quale essi sono assunti e per il quale sono costituiti ministri.
</p>

<p>
I testi della Messa crismale si aprono emblematicamente con l'acclamazione a Cristo «che ha fatto di noi un regno e ci ha costituito sacerdoti per Dio, suo Padre»14, e sviluppano con
</p>

<p>
______________
</p>

<p>
5) Cf 1Cor 12, 27.
</p>

<p>
6) Cf Ef 5, 27.
</p>

<p>
7) Cf Lc 4, 18; At 10, 38; Eb 1, 9.
</p>

<p>
8) At 11, 26.
</p>

<p>
9) Cf Lc 1, 35.
</p>

<p>
10) Cf Gv 1, 32.
</p>

<p>
11) Cf At 1, 5.
</p>

<p>
12) Cf Ef 1, 13.
</p>

<p>
13) Cf Sal 109, 4; Eb 5, 6.
</p>

<p>
14) Messale Romano, Messa crismale, Ant. d'ingresso, ed. tip. it. 1973, p. 123; cf Ap 1, 6.
</p>

<p>
ampiezza, soprattutto nel Prefazio, il tema del sacerdozio comune e quello del sacerdozio ministeriale. Il rito della benedizione degli oli, inserito nella celebrazione eucaristica, sottolinea pure il mistero della Chiesa come sacramento globale del Cristo15, che santifica ogni realtà e situazione di vita16.
</p>

<p>
Ecco perché; insieme al crisma, sono benedetti anche l'olio dei catecumeni per quanti lottano per vincere lo spirito del male17 in vista degli impegni del Battesimo e l'olio degli infermi per l'unzione sacramentale di coloro che nella malattia compiono in sé ciò che manca alla passione redentrice del Cristo18. Così dal Capo si diffonde in tutte le membra della Chiesa e si espande nel mondo il buon odore di Cristo19. Celebrando con il vescovo questa liturgia, i presbiteri della Chiesa locale intervengono come «testimoni e cooperatori del ministero del sacro crisma» (n. 13), attraverso il gesto silenzioso dell'estensione della mano destra durante la preghiera di benedizione (n. 22).
</p>

<p>
Così l'unica celebrazione che comprende sia il rito eucaristico che quello crismale, manifesta la stretta unione dei presbiteri e dei diaconi con il vescovo nel sacerdozio ministeriale20, insieme alla realtà dell'unico sacerdozio battesimale che, secondo la dottrina richiamata dal Concilio, è il fondamento stesso del sacerdozio ministeriale21.
</p>

<p>
Il richiamo dottrinale può suggerire alcuni orientamenti pastorali, utili a rinnovare la comprensione di questi riti che dalla chiesa cattedrale, luogo proprio della loro celebrazione, devono suscitare intensa partecipazione in ogni comunità parrocchiale, con qualificata presenza e in comunione di spirito. Nella Messa crismale si delinea così la più vasta convocazione, che si estende non solo ai ministri ordinati (presbiteri e
</p>

<p>
______________
</p>

<p>
15) Cf SC 5; LG 2.
</p>

<p>
16) SC 60.
</p>

<p>
17) Cf S. Cirillo di Gerusalemme, Catechesi, 21, Mistagogiche, 3: PG 33,
</p>

<p>
1087-1094.
</p>

<p>
18) Cf Mc 6, 13; Col 1,24.
</p>

<p>
19) Cf 2Cor 2, 14.
</p>

<p>
20) Cf LG 28-29.
</p>

<p>
21) Cf LG 10.
</p>

<p>
diaconi), ma anche a quelli istituiti o di fatto (accoliti, lettori, catechisti, addetti al servizio degli infermi...) e ai cresimandi oltre che ai rappresentanti delle varie comunità. Lo svolgimento del rito, l'omelia, le intenzioni della preghiera dei fedeli, il canto, le didascalie, e tutto il clima della celebrazione dovrà rispecchiare questa significativa e ampia realtà di comunione ecclesiale intorno al vescovo. La liturgia romana concentrava nel Giovedì santo la Messa per la riconciliazione dei penitenti, la Messa crismale per la benedizione degli oli al mattino e la celebrazione vespertina della Cena del Signore, che inaugura il Triduo Pasquale22. Questa ricchezza della tradizione liturgico-sacramentale dovrà orientare la catechesi, specialmente nell'itinerario quaresimale culminante nella Veglia Pasquale, per far comprendere ai fedeli che «far Pasqua» significa: conversione personale e comunitaria che ha la massima espressione nel sacramento della Penitenza; ratifica degli impegni battesimali; partecipazione ai doni pasquali dello Spirito; comunione al pane di vita e al calice della salvezza, dono supremo dell'amore di Cristo, in cui si racchiude tutto il bene della Chiesa23. La consegna degli oli potrà avere particolare rilievo celebrativo e pastorale sia nella chiesa cattedrale che nelle varie comunità.
</p>

<p>
È opportuno che il vescovo dia personalmente, prima del congedo, le ampolle degli oli santi ai parroci o almeno ad alcuni di essi in rappresentanza delle zone pastorali. Nella Messa vespertina parrocchiale della Cena del Signore, gli oli santi, benedetti in cattedrale, saranno accolti dalle comunità come un dono che esprime la comunione nell'unica fede e nell'unico Spirito, e conservati in una particolare custodia adatta e degna con la scritta «Oli santi» o altra simile.
</p>

<p>
Roma, 3 luglio 1980.
</p>

<p>
______________
</p>

<p>
22) Cf Sacramentarium Gelasianum, nn. 349-394, ed. L.C. MOHLBERG, Herder, Roma 1960.
</p>

<p>
23) PO 5.
</p>

<p>
SACRA CONGREGAZIONE PER IL CULTO DIVINO
</p>

<p>
Prot. n. 3133/70
</p>

<p>
DECRETO
</p>

<p>
Portata a termine la revisione dei riti del Messale Romano per la Settimana santa, si è ritenuto opportuno fare i necessari ritocchi anche al rito del Pontificale Romano da usarsi nella Messa crismale per la benedizione dell'olio dei catecumeni, degli infermi e del crisma.
</p>

<p>
Questa Sacra Congregazione per il Culto Divino ha pertanto riveduto il detto rito, e ora, dopo che il Sommo Pontefice Paolo VI l'ha approvato con la sua autorità apostolica, lo promulga e dispone che d'ora in poi esso venga usato in luogo del rito che si trova nel Pontificale Romano. Le Conferenze Episcopali ne cureranno l'edizione nella lingua nazionale e la sottoporranno alla conferma di questa Sacra Congregazione. Nonostante qualsiasi cosa in contrario.
</p>

<p>
Dalla sede della Sacra Congregazione per Culto Divino, 3 dicembre 1970.
</p>

<p>
<ol type="A" start="1">
<li>bugnini, segretario</li>
</ol>
</p>

<p>
Benno card. Gut, prefetto
</p>

<p>
PREMESSE
</p>

<p>
<ol type="1" start="1">
<li>Il vescovo dev'essere considerato come il grande sacerdote del suo gregge: da lui in certo qual modo scaturisce e promana la vita dei suoi fedeli in Cristo1.</li>
</ol>
</p>

<p>
La Messa crismale, che il vescovo concelebra con i presbiteri delle diverse zone della diocesi e durante la quale benedice il santo crisma e gli altri oli, è considerata una delle principali manifestazioni della pienezza del sacerdozio del vescovo e un segno della stretta unione dei presbiteri con lui. Infatti con il crisma consacrato dal vescovo vengono unti i neo-battezzati e segnati in fronte i candidati alla Confermazione. A sua volta, l'unzione con l'olio dei catecumeni prepara e predispone i catecumeni stessi al Battesimo. E infine l'olio degli infermi reca ai malati sostegno e conforto nelle loro infermità.
</p>

<p>
<ol type="1" start="2">
<li>La liturgia cristiana ha fatto suo l'uso dell'Antico Testamento; venivano infatti consacrati con l'unzione i re, i sacerdoti e i profeti; essi erano così figura di Cristo, il cui nome significa Unto del Signore. Allo stesso modo, l'unzione con il sacro crisma dimostra nel segno che i cristiani, inseriti per mezzo del Battesimo nel mistero pasquale di Cristo, con lui morti, sepolti e risuscitati2, partecipano al suo sacerdozio regale e profetico, e ricevono per mezzo della Confermazione l'unzione spirituale dello Spirito Santo, che vien loro dato. All'unzione con l'olio dei catecumeni viene esteso l'effetto degli esorcismi: i battezzandi ne ricevono vigore per rinunziare al diavolo e al peccato, prima di appressarsi al fonte e rinascervi a vita nuova.</li>
</ol>
</p>

<p>
______________
</p>

<p>
1) Cf SC 42.
</p>

<p>
2) SC 6.
</p>

<p>
L'unzione con l'olio degli infermi, il cui uso è attestato da san Giacomo3, conferisce ai malati il rimedio per le infermità dell'anima e del corpo, perché essi possano così sopportare e combattere vigorosamente il male e ottenere il perdono dei peccati.
</p>

<p>
<ol type="A" start="9">
<li>La materia sacramentale</li>
</ol>
</p>

<p>
<ol type="1" start="3">
<li>Materia adatta del sacramento è l'olio d'oliva, o, secondo casi particolari, altro olio vegetale.</li>
</ol>
</p>

<p>
<ol type="1" start="4">
<li>Il crisma si prepara con olio e aromi o sostanze profumate.</li>
</ol>
</p>

<p>
<ol type="1" start="5">
<li>La preparazione del crisma si può fare privatamente prima della benedizione o anche dal vescovo durante l'azione liturgica.</li>
</ol>
</p>

<p>
II. Il ministro
</p>

<p>
<ol type="1" start="6">
<li>La benedizione del crisma è riservata soltanto al vescovo.</li>
</ol>
</p>

<p>
<ol type="1" start="7">
<li>L'olio dei catecumeni, se le Conferenze Episcopali hanno ritenuto opportuno conservarne l'uso, viene benedetto insieme con gli altri oli dal vescovo nella Messa crismale. In caso però di Battesimo degli adulti, anche ai presbiteri è data facoltà di benedire l'olio dei catecumeni prima dell'unzione nel grado corrispondente del catecumenato.</li>
</ol>
</p>

<p>
<ol type="1" start="8">
<li>L'olio per l'Unzione degli infermi dev'essere benedetto a questo scopo dal vescovo o da un presbitero che ne abbia facoltà per diritto, o per speciale concessione della Santa Sede. Possono benedire a norma di diritto l'olio per l'Unzione degli infermi:</li>
</ol>
</p>

<p>
a) coloro che a norma di diritto sono equiparati al vescovo diocesano;
</p>

<p>
b) in caso di necessità, qualsiasi presbitero, ma solo nella stessa celebrazione del sacramento.
</p>

<p>
______________
</p>

<p>
3) Cf Gc 5, 14.
</p>

<p>
III. Il giorno della benedizione
</p>

<p>
<ol type="1" start="9">
<li>La benedizione dell'olio degli infermi, dell'olio dei catecumeni e del crisma vien fatta normalmente dal vescovo il Giovedì della Settimana santa nella Messa propria che si celebra al mattino.</li>
</ol>
</p>

<p>
<ol type="1" start="10">
<li>Se notevoli difficoltà si frapponessero alla riunione del clero e del popolo con il loro vescovo, la benedizione si può anticipare ad altro giorno, ma sempre in prossimità della Pasqua e con il formulario della Messa propria.</li>
</ol>
</p>

<p>
IV. Il momento della benedizione nel corso dell'azione liturgica
</p>

<p>
<ol type="1" start="11">
<li>In conformità con la tradizione latina, la benedizione dell'olio degli infermi si fa prima della conclusione della Preghiera eucaristica; la benedizione dell'olio dei catecumeni e del crisma si fa dopo la comunione.</li>
</ol>
</p>

<p>
<ol type="1" start="12">
<li>È tuttavia consentito, per ragioni pastorali, compiere tutto il rito di benedizione dopo la liturgia della Parola, conservando però l'ordine indicato nel rito stesso. </li>
</ol>
</p>


<hr>

<p>
La Liturgia delle Ore è una preghiera tipica della Chiesa nata per santificare i diversi momenti della giornata, per prolungare la lode Eucaristica e per permettere a ciascuno di essere unito, nella preghiera, a tutti i cristiani del mondo, anche se preghiamo da soli o in un piccolo gruppo. E’ davvero un bel modo di essere in Comunione con il Mondo, la Chiesa e la Storia: con il Mondo perché i Salmi, le preghiere che si usano in questa Liturgia, ti fanno vivere diversi sentimenti e stati d’animo chiedendo di condividerli anche se tu non li vivi perché così potrai essere a fianco a qualcuno, almeno spiritualmente; in Comunione con la Chiesa perché in tutto il mondo si prega con questo strumento: le parole che tu proclami le sta proclamando qualcun altro nel mondo; in Comunione con la Storia perché ti unisci all’antica tradizione di Israele che pregava con questi Salmi raccolti nella Bibbia.
</p>

<p>
La Liturgia delle Ore suddivide la giornata in 5 momenti principali chiamati Uffici. Ognuno di questi Uffici ha poi un nome proprio, a seconda di quale momento della giornata stia suggerendo di santificare con la preghiera.
</p>

<p>
L’Ufficio delle Letture è il primo di questi momenti. E’ consigliato di iniziare il mattino presto con questa preghiera che tuttavia, a differenza degli altri Uffici, può essere svolta in altri momenti della giornata. Ci sono poi le Lodi Mattutine: sono l’occasione per lodare Dio alle prime luci del giorno. Si recitano fino alle 9 del mattino, anche se, va detto, questa scansione temporale è davvero flessibile. Dopo le 9 del mattino e fino al primo pomeriggio si recita l’Ora Media. Questa prende nomi diversi: Ora terza se è celebrata tra le 9 e le 12; Ora Sesta se è celebrata tra le 12 e le 15; Ora Nona se è celebrata dalle 15 fino al tramonto. Alle prime luci della sera, verso il tramonto, si recitano i Vespri. Infine, poco prima di coricarsi, si recita la preghiera della Compieta, il cui nome ricorda proprio che si sta completando una giornata con il Signore.
</p>

<p>
Ma cosa si fa?
</p>

<p>
Il punto di riferimento principale, sempre presente in ognuno dei 5 Uffici, è la preghiera recitata dei Salmi. I Salmi sono 150 preghiere raccolte in un unico libro contenuto nella Bibbia, appunto il Libro dei Salmi.
</p>

<p>
Nel mondo di Israele si pregava e si prega ancora oggi usando principalmente queste preghiere. Anche Gesù l’ha fatto. Ognuna di queste 150 preghiere raccoglie stati d’animo diversi: alcune sono invocazioni a Dio di aiuto, altre di lamento, altre di gioia, altre di speranza, altre di lode. Erano preghiere per lo più cantate. Ecco perché, ancora oggi, si tende più che a recitarle a cantarle, specie nelle celebrazioni comunitarie.
</p>

<p>
Proprio per la loro grande diversità di temi, queste preghiere cantate, i Salmi, obbligano, per così dire, chi le legge a far propri anche sentimenti non suoi. Per intenderci: se sono felice e mi trovo a recitare un salmo di lamento, allora posso sentirmi a disagio. Ma è proprio in questo chiedermi di far mio il sentimento del salmista che mi è chiesto anche di essere parte della Chiesa, parte in cui mi faccio carico dei sentimenti del mondo intero. Anche per questo la preghiera della Liturgia delle Ore è una grande esperienza di Chiesa, condivisione e di comunione oltre che di mediazione: mi faccio carico delle fatiche altrui per essere forza per chi non ce l’ha; mi faccio vicino a chi gioisce per godere di questo dono e ridonarlo al mondo intero!
</p>

<p>
L’insieme di tutti i Salmi viene anche detto Salterio, dal nome dello strumento a corde con cui si accompagnava il canto dei Salmi.
</p>

<p>
Ogni Salmo viene introdotto o da un versetto del Salmo stesso o da una breve acclamazione che da il senso del Salmo. Questa introduzione si chiama Antifona; all’inizio del Salmo viene proclamata da un solista (detto Salmista) mentre alla fine viene proclamata insieme da tutti, se si tratta di una celebrazione comunitaria.
</p>

<p>
I Salmi, pur essendo la parte essenziale della Liturgia delle Ore, non sono, però, le uniche preghiere o parole che la compongono. La revisione fatta dal Concilio ha introdotto più spazio alla Parola di Dio.
</p>

<p>
Prendiamo, per esempio, alcuni uffici principali:
</p>

<p>
Ufficio delle Letture: Inizia sempre con un inno, ovvero una preghiera divisa in parti per essere cantata o proclamata a cori alterni. Poi vengono recitati 3 Salmi (o tre parti di un Salmo corposo). Dopo i 3 Salmi si leggono due letture. La prima è un brano della Bibbia mentre la seconda è un passo Patristico (ovvero il testo di “qualcuno” che nella Chiesa ha lasciato un insegnamento o un esempio) oppure si legge un pezzo di un documento della Chiesa (come i testi del Concilio Vaticano II).
</p>

<p>
Lodi e Vespri: Iniziano sempre con un inno, ovvero una preghiera divisa in parti. Poi vengono recitati tre Salmi (uno di essi può essere un Cantico, ovvero una preghiera presa da un altro libro della Bibbia ma che “funziona” come un Salmo). Dopo i tre Salmi si legge una lettura breve cioè qualche versetto di un libro della Bibbia. Dopo una piccola pausa di silenzio si proclama il Responsorio, una breve preghiera in cui si ripete una piccola acclamazione. Segue poi la recita di un Cantico: alle Lodi è detto “Benedetto” e contiene le parole di Zaccaria, marito di Elisabetta; al Vespro è detto “Magnificat” e contiene le parole di Maria. La preghiera delle Lodi e dei Vespri finisce sempre con piccole preghiere sullo stile delle preghiere dei fedeli dette invocazioni (alle Lodi) o intercessioni (ai Vespri). La conclusione è data dalla recita del Padre Nostro e da un’orazione finale. Una nota: i Vespri della Domenica vengono chiamati “Secondi” poiché, secondo una tradizione antica, la Domenica inizia il Sabato sera. Così anche i Vespri del Sabato sera sono considerati Domenicali. Per distinguerli dagli altri, quelli del Sabato vengono così detti “Primi Vespri”; quelli della Domenica “Secondi Vespri”.
</p>

<p>
Ora Media e Compieta sono Uffici più brevi: l’Ora Media si comporta come Lodi e Vespri fino alla Lettura Breve ma finisce solo con un brevissimo responsorio; la Compieta invece è formata solitamente da un solo salmo, dalla lettura breve, dal responsorio e da un Cantico. Finisce però sempre con una preghiera dedicata alla Vergine (detta Antifona Mariana).
</p>

<p>
Ma quali Salmi devo recitare?
</p>

<p>
 La Liturgia delle Ore ha già scelto quali Salmi farci recitare per ogni giorno e per ogni Ufficio. Poiché i Salmi sono 150, la Liturgia delle Ore fa in modo che in 4 Settimane, celebrando ogni giorno tutte e cinque gli Uffici, i Salmi vengano recitati tutti. Per questo il Salterio è diviso in 4 settimane: avremo così, ad esempio, i Vespri del Lunedì della prima Settimana o le Lodi del Mercoledì della terza Settimana a seconda del giorno in cui siamo e della settimana del Salterio che stiamo usando!
</p>

<p>
E’ solo necessario sapere quale delle 4 settimane devo seguire, se voglio essere in “contemporanea” con tutta la Chiesa. Per farlo la Chiesa si è organizzata in questo modo che solo all’apparenza sembra complicato.
</p>

<p>
Prima di tutto ha diviso l’anno in parti, che non corrispondono ai nostri mesi e giorni. Per questo lo chiama Anno Liturgico. Nell’anno liturgico ci sono 5 momenti principali:
</p>

<p>
Tempo di Avvento, con cui inizia l’anno (da fine Novembre fino a Natale). E’ formato da 4 settimane. Così la prima Domenica di Avvento corrisponde anche alla prima Settimana del Salterio (prima settimana della Liturgia delle Ore).<br>
Tempo di Natale, che va da Natale fino al Battesimo di Gesù. Anche qui: con il Natale si ricomincia dalla prima Settimana, perché è un nuovo momento, tempo liturgico.<br>
Tempo Ordinario, che va dal Battesimo di Gesù fino alla Quaresima per prendersi una pausa; riprende, infatti, dopo Pentecoste e fino all’Avvento dopo. E’ formato da 34 settimane. Alle prime 4 corrispondo le 4 del Salterio, ovviamente. E dalla quinta? Si ricomincia da capo! Per intenderci: alla quinta settimana del Tempo Ordinario (che inizia sempre di Domenica, quindi potremo dire alla Quinta domenica del Tempo Ordinario) si ricomincia e dalla prima della Liturgia delle Ore (alla Sesta del tempo Ordinario la seconda della Liturgia delle Ore ed avanti così….).<br>
Tempo di Quaresima, che ci prepara a Pasqua ed è formata da 5 Settimane: dalla prima Domenica di Quaresima si riprende con la prima del Salterio;<br>
Tempo di Pasqua che va da Pasqua a Pentecoste e dura circa 7 settimane. Con il solito metodo s’individua la Settimana del Salterio e si procede normalmente.
</p>

<p>
Per permettere la recita soprattutto comunitaria dei Salmi e dei Cantici della Liturgia delle Ore, ogni Salmo viene diviso in righe raggruppate (solitamente gruppi di due righe) ed ognuno di questi gruppi viene diviso da segni. Ogni riga viene chiamata emistichio; il segno che divide le due frasi raggruppate è l’asterisco (o la croce): l’asterisco dice di fermarsi per una pausa un po’ più lunga di un punto; la croce un po’ più corta.
</p>


<hr>

<h5>IL CANTO DELLA LODE</h5>

<p>
La Liturgia delle Ore<br>
Paolo Giglioni <br>
 1996<br>
Introduzione <br>
1 - Liturgia delle Ore <br>
2 - Il Canto di Lode <br>
3 - Le Ore<br>
4 - La Santificazione del Giorno<br>
5 - I Salmi<br>
6 - Spiritualità dei Salmi<br>
7 - I Grandi Temi del Salterio<br>
8 - I Salmi: Preghiera Difficile?<br>
Conclusione<br>
Bibliografia 
</p>

<p>
INTRODUZIONE <br>
«Il sommo sacerdote della nuova ed eterna alleanza, Cristo Gesù, prendendo la natura umana, ha introdotto in questo esilio terrestre quell'inno che viene eternamente cantato nelle sedi celesti. Egli unisce a sé tutta la comunità degli uomini, e se l'associa nell'elevare questo divino canto di lode. Cristo infatti continua a esercitare questo ufficio sacerdotale per mezzo della sua stessa Chiesa, che loda il Signore incessantemente e intercede per la salvezza del mondo intero, non solo con la celebrazione dell'Eucaristia, ma anche in altri modi, specialmente con la recita dell'Ufficio divino» (SC 83). <br>
«Il divino Ufficio, secondo l'antica tradizione cristiana, è costituito in modo da santificare tutto il corso del giorno e della notte per mezzo della lode di Dio» (SC 84). <br>
«Perciò tutti coloro che recitano questa preghiera adempiono per un verso l'obbligo della Chiesa e dall'altro partecipano al sommo onore della sposa di Cristo perché, rendendo lode a Dio, stanno davanti al trono di Dio in nome della madre Chiesa» (SC 85) <br>
«Poiché l'ufficio divino, in quanto preghiera pubblica della Chiesa, è fonte di pietà e nutrimento della preghiera personale, si esortano nel Signore i sacerdoti e tutti gli altri che partecipano all'ufficio divino di fare in modo che, nel recitarlo, la mente concordi con la parola; per meglio raggiungere tale scopo si procurino una più ricca istruzione liturgica e biblica, specialmente riguardo ai salmi» (SC 90). 
</p>

<p>
1 - LITURGIA DELLE ORE 
</p>

<p>
Una storia -Un nome <br>
La riforma del Vaticano II ha indicato con chiarezza che questa forma così eccellente ed essenziale di preghiera non è riservata al solo clero: «La liturgia delle Ore, come tutte le altre azioni liturgiche, non è un’azione privata, ma appartiene a tutto il Corpo della Chiesa, lo manifesta e influisce in esso» (IGLO, 20). <br>
Si può così costatare che gruppi sempre più numerosi di laici fanno della Liturgia delle Ore la loro forma ordinaria di preghiera in continuità e in connessione con la celebrazione dell'Eucaristia. <br>
Illustrando la Liturgia delle Ore sia nel suo aspetto storico che in quello teologico e spirituale, ci proponiamo questo scopo: «che la mente stessa si trovi in accordo con la voce mediante una celebrazione degna, attenta e fervorosa» e che «questa preghiera sia propria di ciascuno di coloro che vi prendono parte e sia parimenti fonte di pietà e di molteplice grazia divina, e nutrimento dell'orazione personale e dell'azione apostolica» (IGLO, 19). 
</p>

<p>
Una storia. <br>
La Liturgia delle Ore è antica quanto ]a Chiesa. Per pregarla bene può essere utile conoscere il suo lento e graduale processo di formazione avvenuto lungo i secoli. <br>
Le origini <br>
Già nell'Antico Testamento troviamo che il popolo d’Israele aveva dei tempi stabiliti per la preghiera (Dan 6,10.23; Sal 54,1 8 ) soprattutto al mattino e al pomeriggio in connessione col sacrificio che si faceva nel tempio di Gerusalemme (Dan 9, 20-21; Esd 9, 46). <br>
Gesù stesso, educato da Maria all’osservanza delle preghiere tradizionali del popolo d’Israele, era solito congiungere strettamente la sua attività quotidiana con la preghiera; anzi, ogni sua azione derivava dalla preghiera. Gli Evangeli ricordano che egli si ritirava spesso nel deserto o sul monte a pregare (Mc 1, 35; 6, 46) alzandosi al mattino presto (Mc 1,35); riferiscono anche che Gesù passava la nottata intera in orazione al Padre (Lc 6, 12; Mt 14,23.25). <br>
Il Maestro ha ordinato anche a noi di fare ciò che egli stesso ha fatto: «pregate», «domandate», «chiedete», «nel mio nome». Volle anche che, sul suo esempio, pregassimo sempre, senza stancarci mai (Lc 18,1; 1 Ts 5,17). Una preghiera umile, vigilante, perseverante, fiduciosa nella bontà del Padre, pura nell'intenzione e rispondente alla natura di Dio (cf IGLO, 5). <br>
Gli Apostoli, a loro volta, non solo continuarono a richiamare il comando del Signore sulla necessità di una preghiera perseverante e assidua (Rom 8,15.26), ma insistono sulla sua grande efficacia per la santificazione (1 Tm 4,5). Li vediamo riunirsi per la preghiera all'ora di terza (At 2,1-15). Lo stesso Pietro «salì verso mezzogiorno sulla terrazza a pregare» (At 10, 9); anche «Pietro e Giovanni salivano al tempio per la preghiera verso te tre del pomeriggio» (At 3, 1). <br>
La comunità cristiana era anch'essa assidua nella preghiera e nell'ascolto dell'insegnamento degli Apostoli (At 2, 42). E questo fin dall'inizio, quando era ancora viva Maria, la Madre di Gesù (At 1, 14 ). <br>
Sull'esempio di Gesù e degli Apostoli. ben preso la Chiesa primitiva organizzò la propria vita di preghiera destinando tempi determinati alla preghiera comune, come, ad esempio, l’ultima ora del giorno, quando si fa sera e si accende la lucerna, oppure la prima ora, quando la notte, al sorgere del sole, volge al termine. <br>
Questa preghiera, insieme alla celebrazione dell'Eucaristia domenicale, costituiva il duplice pilastro di tutta l'azione orante della comunità; si distingueva per queste particolarità: <br>
<ul>
<li>una preghiera «liturgica». </li>
</ul>
La forte comunione personale con Cristo si esprimeva anche esternamente con una forte partecipazione alla comunione ecclesiale per cantare insieme le lodi del Signore e celebrare la sua Pasqua. Quando vi era preghiera comune, ciascuno si preoccupava di parteciparvi sentendo un obbligo morale; la non partecipazione era intesa come una «mutilazione» del corpo-comunità: «esorta il popolo a frequentare l'ecclesia e a non mancare mai, ma a riunirsi sempre e a non diminuire la Chiesa quando non vi partecipano, rendendo così mutilato il corpo di Cristo... Non vogliate voi stessi separare il Salvatore dalle sue membra, né tagliare il suo corpo...». (Didascalia degli Apostoli, II sec. ) . <br>
All'interno di questa comunità legittimamente convocata la preghiera era organizzata con molta libertà; si cantavano inni, si recitavano Salmi, si leggevano i libri della Scrittura. <br>
La necessità di «pregare sempre, dovunque, in ogni luogo», come dice Tertulliano, portò a stabilire determinate ore per la preghiera. <br>
<ul>
<li>una preghiera «oraria». </li>
</ul>
Sia la tradizione romana che quella giudaica divideva la giornata secondo alcuni punti di riferimento. I Romani, ad esempio, dividevano il giorno in quattro «ore» partendo dal sorgere del sole (prima, terza, sesta, nona) e la notte in «vigilie», contando cioè i turni di guardia-veglia delle sentinelle (una prima vigilia alla sera, una seconda vigilia a mezzanotte, una terza vigilia al canto del gallo, una quarta vigilia all'aurora). <br>
I cristiani, facendo riferimento a queste ore che poi erano anche il loro «orologio», santificarono dapprima le ore del giorno ed in seguito, soprattutto ad opera dei monaci e degli asceti, anche quelle della notte. <br>
Alla base di questa «preghiera oraria» stava sempre il comando del Signore sulla vigilanza instancabile nella preghiera (Ef 6,18) per non essere sorpresi nel sonno, in qualsiasi ora del giorno o della notte decida di venire il Signore (Mc 13, 33 s). <br>
Così al mattino, dopo il sonno e dinanzi al rinnovarsi del mistero della luce, era spontaneo il pensiero di ringraziare e lodare l'autore della luce facendo salire verso Dio il ringraziamento e la lode. <br>
Alla sera, poi, quando tramontava il sole e nelle case si accendeva la lucerna, si sentiva il bisogno di ringraziare il Signore per il beneficio della luce e per gli altri doni della creazione e della redenzione, con una domanda di aiuto per il tempo della notte. Questo rito «lucernale» era la lode vespertina (cioè del «tramonto del sole») a Colui che è «luce senza tramonto». <br>
Le «Lodi mattutine» e i «Vespri» della sera, furono dunque gli elementi più antichi della «liturgia oraria». <br>
In seguito, verso il IV secolo, con la pace di Costantino e la maggiore libertà di culto, sorsero anche le altre a ore» della giornata: l’ora terza a ricordo e santificazione della Pentecoste (At 2,15), l’ora sesta a ricordo e santificazione della crocifissione del Signore (Mt 27,45), l’ora nona a ricordo e santificazione della sua morte sulla croce (Mt 27,46). <br>
Per le «ore» della notte non si hanno notizie precise in questi primi secoli della Chiesa. Si sa che, sull'esempio della Veglia pasquale e delle Veglie delle grandi solennità, pian piano sorse la pratica facoltativa, presso alcune comunità, di riunioni di preghiera anche durante la notte. 
</p>

<p>
Le prime forme di organizzazione (IV-VI secolo) <br>
Terminate le persecuzioni, aumentati i luoghi di culto e il numero dei presbiteri e dei monaci, si sentì il bisogno di determinare meglio sia le formule della preghiera, sia le ore nelle quali pregare. Si ebbe un duplice genere di ufficio: <br>
L'ufficio nella cattedrale. <br>
In questo periodo il clero viveva ancora raggruppato in città, attorno al Vescovo. L'uso di celebrare la Messa festiva al di fuori della cattedrale, in periferia, venne più tardi. La cattedrale era dunque il centro della vita liturgica e dell'evangelizzazione di tutta la diocesi. <br>
Ogni giorno, nella Chiesa cattedrale, clero e laici si riunivano al mattino per recitare i Salmi chiamati «laudes» (da cui il nome di «lodi» dato a questa ora di preghiera) e al tramonto del sole (da cui il nome di «Vespri», cioè preghiere al «tramonto del sole»). La celebrazione eucaristica era ancora a ritmo settimanale, cioè la domenica. <br>
L'ufficio dei monaci. <br>
Vivendo in una separazione più o meno totale dal mondo e rinunciando ai legami familiari e al possesso dei beni materiali, i monaci e gli asceti avevano una maggiore disponibilità per darsi alla preghiera con una frequenza e una regolarità che i cristiani viventi nel mondo, come lo stesso clero, non potevano certamente realizzare. Nei monasteri, dunque, si sviluppò e si organizzò una preghiera assidua, ben regolata, distribuita nel corso del giorno e della notte. La loro assiduità alla lode divina, realizzando per quanto possibile una salmodia ininterrotta, era un modo di imitare gli Angeli. Come gli angeli, notte e giorno, stanno dinanzi alla maestà di Dio per cantare le sue lodi, così dovevano essere i monaci sulla terra. <br>
Il fervore e la magnificenza degli uffici monastici attiravano i fedeli e portavano il clero ad imitare i monaci nella misura del possibile. Con la nomina a Vescovo di alcuni monaci, la tradizione monastica dell'ufficio contribuì a influenzare la tradizione del clero nella cattedrale. <br>
Avvenne così che anche nelle chiese rette dal clero, oltre alle due ore dell'ufficio del mattino e della sera, si aggiunsero le ore di terza, sesta, nona. Non esisteva ancora un «obbligo» per la partecipazione a questa preghiera dal momento che la comunità pregava sempre anche «per i fratelli assenti», cioè quelli impossibilitati a partecipare alla preghiera comune. <br>
Le «ore» nel medioevo <br>
Con l'invio dei monaci missionari in tutta Europa (Gallia, Inghilterra, Germania), gli usi della liturgia delle ore praticati a Roma si diffusero in tutto il continente. All'epoca di Carlo Magno (verso l'anno 800) tutti i chierici hanno l'obbligo di prendere parte all'ufficio completo e quotidiano nella loro Chiesa. <br>
Vengono introdotti, però, alcuni elementi che non sono in perfetta sintonia con il carattere «liturgico» e quindi «comunitario» della preghiera delle ore. L'ufficio dei Santi, ad esempio, rimasto fino ad allora limitato ai luoghi di sepoltura dei martiri, si fuse e si sovrappose all'ufficio quotidiano. All'ufficio liturgico si aggiunsero altri uffici e preghiere devozionali. Il numero dei Salmi da recitare ogni giorno era diventato così pesante e impossibile che ben presto, con la stessa facilità con cui si era accresciuto l'ufficio, si incominciò ad abbreviarlo. Questo fenomeno, tuttavia, era sintomo anche di un certo calo di spiritualità sia presso il clero che presso i monaci. Il sintomo di crisi era manifestato soprattutto dalle assenze al coro. Mentre fino a questo momento non era esistito altro ufficio che quello a cui partecipava l'intera comunità dei chierici o dei monaci, verso il sec. XIII si incomincia a giustificare la recita privata dell'ufficio come supplenza della celebrazione comunitaria e solenne che si fa nel coro. E' in questo tempo che sorgono i cosiddetti «breviari»: piccoli libretti che contengono in forma «abbreviata» e ridotta la lunga officiatura che si soleva fare nel monastero o nella cattedrale. Dal «comunitario» si passa al «privato»; dalla forma «solenne» si passa alla forma «abbreviata». L'ufficio non è più il necessario strumento di santificazione che accomuna agli Angeli, ma il dovere quotidiano da assolvere come «obbligo» sotto pena di peccato mortale. <br>
Dal Concilio di Trento al Vaticano II <br>
Entrambi i concili ecumenici hanno affrontato la riforma dell'Ufficio. Quello di Trento, sotto il pontificato di s. Pio V, pubblicò il libro della preghiera delle ore con il titolo di «Breviario». <br>
L'aver conservato questo titolo era segno dello spirito con cui sì era attuata la riforma: non è prevista la celebrazione solenne, ma viene ratificata solo la celebrazione «privata». L'ufficio è uno strumento di pietà individuale. Il carattere liturgico di questa preghiera, così accentuato alla sua origine, cede ora ad una visione «devozionale» riservata prevalentemente al clero. Anche nei monasteri sono obbligati all'ufficio solo i monaci «ordinati», mentre agli altri «fratelli» è riservata la recita del Rosario o il Piccolo Ufficio della B. V. Maria o dei Defunti. Non si ha più traccia neppure di quella presenza dei laici che invece aveva caratterizzato soprattutto l'ufficio della cattedrale fino alle soglie del Medioevo. <br>
Da queste premesse sarà più facile comprendere la grande riforma attuata dal Concilio Vaticano II anche in rapporto all'Ufficio. <br>
La Costituzione liturgica Sacrosanctum Concilium indicò subito le linee portanti per una radicale riforma del «Breviario» ( SC 83-101 ): <br>
- ridare valore a questa preghiera sottolineandone l'aspetto cristologico ed ecclesiale; <br>
- non più preghiera riservata al clero, ma aperta a tutti, quindi anche ai laici; <br>
- non più preghiera «privata» riservata ai ministri ordinati, ma aperta alla comunità e di alto valore pastorale; <br>
- privilegiare la «qualità» della preghiera sulla «quantità»; pertanto il Salterio doveva essere distribuito in più settimane; <br>
- riordinare sia le letture bibliche che quelle agiografiche; <br>
- ridare all'ufficio il suo originario carattere .«orario» ed estenderlo di nuovo anche ai fedeli nella forma «comunitaria» da ritenersi privilegiata. <br>
Il 1° novembre 1970, con la Costituzione Apostolica «Laudis canticum», Paolo VI promulgava il nuovo libro liturgico con il nome di «Liturgia delle Ore». Sui contenuti di questo nuovo libro riformato dal Concilio avremo modo di ritornare in seguito. Per il momento soffermiamoci a riflettere sul suo «nome» poiché nel nome nuovo sottostanno idee e contenuti nuovi. <br>
<ol type="1" start="2">
<li>Un nome </li>
</ol>
Praticamente, fino al sec. xv con l’invenzione della stampa ad opera di Gutenberg, non si ebbero dei veri e propri libri per la sola preghiera delle Ore. Nel grande coro delle cattedrali come dei monasteri, stava un ampio leggio con sopra il grosso libro dei Salmi ben visibile da tutti. Per rendere più facile la visione del Salmo o dell'antifona, si era soliti dipingere con vivaci colori ed ingrandire le lettere iniziali. Sorsero così quelle meravigliose opere d'arte che sono i Codici miniati. Le altre parti dell'Ufficio, come le letture bibliche e le orazioni, non riguardavano tutta l'assemblea; era sufficiente che ci fosse un libro per il solo lettore o per chi presiedeva. <br>
Nessuno dei partecipanti alla preghiera delle Ore aveva dunque un proprio libro; né era possibile recitare le Ore fuori della comunità, dal momento che non si potevano avere gli strumenti necessari per farlo. Esisteva pertanto un'unica liturgia «comunitaria» ed «oraria» alla quale furono dati di volta in volta alcuni «nomi» molto significativi. Da questi nomi potremo più facilmente individuare il concetto che nelle varie epoche si è avuto di questa preghiera oraria. <br>
Opus Dei <br>
Al tempo di s. Benedetto (480-547) tutta la vita monastica era considerata un «opus Dei», cioè un'opera divina. Il grande fondatore del monachesimo occidentale, però, volle trasferire questo titolo alla preghiera delle Ore per sottolineare che questa preghiera ha un duplice significato: <br>
è un'opera: un avvenimento, qualcosa che si fa, che si porta a compimento. E' un prolungamento di quell'unica «opera» creatrice e redentrice di Dio che culmina nella Pasqua di morte e risurrezione di nostro Signore. Come Dio continuamente è all'opera per noi uomini e per la nostra salvezza, così anche noi dobbiamo operare, soprattutto con la preghiera, affinché l'azione misericordiosa e preveniente di Dio trovi spazio e compimento anche nell'opera di ogni uomo. Quando recitiamo la preghiera delle Ore ciascuno dovrebbe dire: con questa preghiera attuo l'opera pasquale di Cristo in me e nella Chiesa. <br>
Per questo s. Benedetto voleva che «nulla fosse anteposto a quest'opera divina» che è appunto la preghiera delle Ore. <br>
di Dio: prima ancora di essere umana, questa preghiera è «divina», è di Dio. Ce lo ricorda il ritornello dell'Invitatorio all'inizio di ogni giornata: «Signore, apri le mie labbra: e la mia bocca proclami la tua lode». Quasi a dire: se non sei Tu a donarmi il Santo Spirito della preghiera (cf Rm 8, 26), se non sei Tu a mettere sulle mie labbra le Tue stesse Parole (i Salmi, la Scrittura)... che cosa potrei dire al mio Signore? Senza l'aiuto di Dio non possiamo far nulla, neppure pregare. I Padri hanno spiegato che «Dio dona la preghiera a chi prega» (Evagrio). Possiamo dunque riassumere questi concetti dicendo che la preghiera delle Ore è una «collaborazione» tra l'agire di Dio in noi con il dono della sua opera di salvezza, e l’agire di noi in Lui con la nostra risposta che culmina appunto nella lode e nell'accoglienza di questo dono. <br>
Sacrificio della lode <br>
Già nella tradizione biblica, a seguito della distruzione del culto materiale ed esteriore del tempio, il popolo di Israele comprese che il Signore non poteva gradire il sacrificio di vittime «animali», esterne all'uomo, ma gradiva invece «sacrifici spirituali» che nascono dal profondo dell'uomo, da un cuore fedele e contrito (cf Is 1,10-20; Am 5,21 Sal 50,9-15). L'esperienza purificatrice dell'esilio insegnò che il vero sacrificio gradito dal Signore è la conversione del cuore espressa esternamente con labbra che lodano il Sonore: <br>
«Offri a Dio il sacrificio della lode per adempiere a Dio i tuoi voti... Chi offre il sacrificio di lode, costui mi onora, a chi cammina rettamente, farò godere della divina salvezza» (Sal 50/49, 14.23). <br>
«Il mio sacrificio, o Dio, è uno spirito contrito; un cuore contrito ed umiliato, tu non disprezzi, o Dio» ( Sal 51/50, 19). <br>
In un contesto di purificazione matura dunque l'idea che il Signore non gradisce tanto il levarsi in alto dell'incenso, quanto piuttosto il culto della lode espresso con il gesto delle mani levate in alto per la preghiera: <br>
«Stia la mia preghiera come incenso davanti a te, l'elevazione delle mie mani come il sacrificio della sera» (Sal 141/140,2). <br>
La tradizione rabbinica espresse questi alti concetti con le parole di Rabbì Phineas il quale, riferendosi ai tempi in cui sarebbe comparso il Messia, diceva: «Cesseranno tutte le preghiere, ma non cesserà la preghiera di ringraziamento; nel tempo futuro cesseranno tutti i sacrifici, ma non cesserà il sacrificio della lode». <br>
La tradizione cristiana continuò ed elevò questo valore «sacrificale» della preghiera di lode-ringraziamento che culmina nell'Eucaristia e si dilata a tutte le ore del giorno mediante la preghiera delle Ore. Scrive in proposito Tertulliano: «Noi siamo veri adoratori e veri sacerdoti, che pregando nello Spirito eleviamo a Dio la nostra orazione quale ostia gradita e accettabile a Dio» (De oratione, 28). E s. Agostino aggiunge: «Nella lode c'è il grido di chi confessa, nel cantico c'è l'affetto di chi ama» (In Ps. 72, 1). <br>
Breviario <br>
Abbiamo già detto, parlando della storia della preghiera delle Ore, che il termine «Breviario» comincia a comparire verso il secolo X con i primi tentativi di «abbreviare» l'antico ufficio, ritenuto troppo lungo, e soprattutto per permettere la recita «privata» dell'ufficio. <br>
Con la nascita degli Ordini itineranti, come i Francescani e i Domenicani, sorse anche la necessità di fornire questi Frati di un libretto che contenesse le parti essenziali dell'Ufficio, non potendo ovviamente portarsi dietro i voluminosi codici usati nel coro. Si chiamò dunque «Breviario» quel libretto che conteneva in sintesi tutti gli elementi necessari per recitare le Ore di una determinata festa o di un ristretto spazio di tempo. La mentalità dell'epoca, che favoriva la devozione privata rispetto a quella comunitaria, unita all'idea dell'«obbligo», favorì il diffondersi di questi «breviari» fino ad essere accolti come «modello» dalla riforma tridentina al tempo di Pio V (1568). <br>
Era evidente che, con la riforma del Vaticano II e tenuto conto degli svariati adattamenti che questa preghiera delle Ore aveva subíto lungo i secoli fino ad alterarne a volte la medesima struttura, il nome di «Breviario» dato a questo libro liturgico non poteva più essere mantenuto. Non si poteva certo indicare la «qualità» di una preghiera facendo riferimento alla sua «quantità» ! <br>
La riforma liturgica ha deciso pertanto che il nuovo nome da dare a questo libro liturgico fosse «Liturgia delle Ore». <br>
Liturgia delle Ore <br>
Il nuovo nome della preghiera delle Ore si compone dunque di due parole che si completano a vicenda: «Liturgia» e «delle ore». 
</p>

<p>
Liturgia. Già nel titolo si vuol indicare con estrema chiarezza che questa preghiera non è un atto privato o individuale «riservato» ad alcune persone a ciò deputate dal sacramento dell'Ordine. E' un atto liturgico, un atto della Chiesa e quindi destinato a tutti i membri della Chiesa. La deputazione non dipende più dall'Ordine, ma dal Battesimo. La sua celebrazione ordinaria non è più nel «privato», ma nella «comunità». Essendo dunque una azione liturgica, la Liturgia delle Ore diventa: diritto-dovere di ogni battezzato; partecipazione all'ufficio sacerdotale di Cristo; azione che appartiene a tutto il Corpo della Chiesa: in essa è veramente presente e opera la Chiesa di Cristo, una, santa, cattolica, apostolica; genuina fonte di vita cristiana, nutrimento della preghiera personale. 
</p>

<p>
Delle Ore. Questo richiamo alle «ore» sta a significare che scopo primario di questa azione liturgica è la santificazione della giornata e del tempo. Dal momento che viviamo nel tempo e siamo come impastati nel tempo, santificare le «ore» equivale a santificare la nostra stessa esistenza umana per renderla esistenza divina. Santificando il tempo con la preghiera permettiamo a tutta la nostra vita di diventare una «liturgia» perenne mediante la quale ci consacriamo in servizio di amore a Dio e ai fratelli. Ed infine, dal momento che Cristo con la sua incarnazione e con la sua Pasqua ha fatto di questo nostro tempo un «tempo di salvezza», pregando le «Ore» noi «pasqualizziamo» il tempo; lo svuotiamo di ciò che è vecchio e mortale e lo riempiamo della novità che è Cristo e della sua eternità di Signore Risorto. <br>
Santificare le Ore equivale ad essere già ammessi alla lode perenne e gloriosa dei Santi dal momento che con questa preghiera noi partecipiamo al sommo onore della Sposa di Cristo; lodando il Signore noi stiamo già davanti al trono di Dio in nome della Madre Chiesa. <br>
«Una storia», «un nome» che ci hanno permesso di guardare indietro nella secolare vita della Chiesa e di individuare le tradizioni genuine della sua attività orante. <br>
 Diceva Paolo VI: <br>
 «Si levi, dunque, con il sussidio del nuovo libro della Liturgia delle ore, più solenne e più bella la lode di Dio nella Chiesa del nostro tempo. Si associ a quella che viene cantata nelle sedi celesti dai santi e dagli angeli, e accrescendosi incessantemente in perfezione nei giorni di questo terrestre esilio, muova con nuovo slancio incontro a quella lode perfetta che per tutta l'eternità è attribuita a Colui che siede sul trono e all'Agnello ( Laudis canticum, 8 ) . 
</p>

<p>
2 - IL CANTO DI LODE <br>
Preghiera di Cristo - Preghiera della Chiesa <br>
Ci occuperemo qui della Liturgia delle Ore in quanto Preghiera di Cristo e Preghiera della Chiesa. 
</p>

<p>
Preghiera di Cristo <br>
 «Il canto di lode, che risuona eternamente nelle sedi celesti, e che Gesù Cristo Sommo Sacerdote introdusse in questa terra di esilio, la Chiesa lo ha conservato con costanza e fedeltà nel corso di tanti secoli e lo ha arricchito di una mirabile varietà di torme» (Paolo VI, Laudis canticum, 1 nov. 1970). <br>
Venendo per rendere gli uomini partecipi della vita di Dio (cf 2 Pt 1,4), il Verbo, che procede dal Padre come splendore della sua gloria, «il Sommo Sacerdote della nuova ed eterna alleanza, Cristo Gesù, prendendo la natura umana, introdusse in questa terra di esilio quell'inno che viene cantato da tutta l'eternità nelle sedi celesti» (IGLO 3 che cita SC 83). <br>
Da allora, nel cuore di Cristo, la lode di Dio risuona con parole umane di adorazione, propiziazione ed intercessione. Tutte queste preghiere il Capo della nuova umanità e Mediatore tra Dio e gli uomini, le presenta al Padre a nome e per il bene di tutti. <br>
Cristo unico Mediatore <br>
Secondo un'espressione di Clemente Romano (2° sec.) «Gesù Cristo è il Sommo Sacerdote delle nostre oblazioni, il patrono e l'aiuto della nostra debolezza». Colui che il Padre ha costituito «Mediatore» unico di un'alleanza migliore (Eb 8,6) è anche Colui che è «l’Alfa e l'Omega, Colui che è, che era e che viene» (Ap 1, 8; cf benedizione del cero nella Veglia pasquale). <br>
In quanto Verbo eterno del Padre, il Figlio fin dall'eternità è partecipe con lo Spirito Santo di quella lode intra-trinitaria che unisce il Padre, il Figlio e lo Spirito Santo. <br>
Questa lode non si è certo interrotta nel tempo in cui il Figlio eterno del Padre ha assunto una natura umana nel mistero della incarnazione quando «il Verbo si è fatto carne ed è venuto ad abitare in mezzo a noi» (Gv 1,14). E questa stessa lode divina e trinitaria non ci è stata tolta con il ritorno del Figlio presso il Padre al momento della sua risurrezione e ascensione al cielo. Questa lode divina e perenne che viene cantata da tutta l'eternità quale dialogo d'amore tra le divine Persone nelle sedi celesti, è ora consegnata come dono nuziale da Cristo alla sua diletta Sposa, la Chiesa. La preghiera della Chiesa, dunque, è la stessa preghiera che Cristo, ieri-oggi-sempre, canta presso il Padre. E non potrebbe essere altrimenti dal momento che il Padre ha costituito mediatore unico tra Dio e gli uomini il Cristo suo Figlio, il Capo della nuova umanità. <br>
La preghiera di Cristo, pertanto, è reale, viva, preponderante, unica. La nostra è una preghiera «cristiana» in quanto è partecipazione dell'unica preghiera di Cristo al Padre nello Spirito. Tutta la nostra vita può essere paragonata ad una immensa processione liturgica di pellegrini verso la casa del Padre, per essere ammessi alla sua presenza, per vederlo, lodarlo e partecipare alla liturgia celeste al seguito di Cristo. In forza della fede, però, pur nella fase terrena e peregrinante, noi già partecipiamo alla liturgia di Cristo glorioso alla destra del Padre nell'assemblea liturgica e festante degli angeli e dei santi che hanno già raggiunto la mèta. <br>
La Liturgia delle Ore non può essere concepita al di fuori dell'unica liturgia di Cristo. E' lui il Sacerdote vero, perfetto, eterno «che si è assiso alla destra del trono della Maestà nei cieli, quale liturgo del santuario e della tenda vera, che ha eretto il Signore, non un uomo» (Eb 8, 1-2). <br>
Egli solo possiede un sacerdozio che non tramonta. Perciò può salvare perfettamente quelli che per mezzo di lui si accostano a Dio, «essendo egli sempre vivo per intercedere a loro favore» (Eb 7,25; Rm 8,34). <br>
Cristo ci comunica il suo sacerdozio <br>
Per mezzo del sacramento della rigenerazione, il Battesimo, Cristo ci unisce a sé come membra del suo Corpo, che è la Chiesa. Tra lui e noi intercorre così un vincolo speciale e strettissimo: da lui, il Capo, si diffondono all'intero Corpo tutti i beni che sono del Figlio, cioè la comunicazione dello Spirito, la verità, la vita e la partecipazione alla sua filiazione divina, che si manifestavano in ogni sua preghiera quando dimorava presso di noi. <br>
La consacrazione battesimale è per noi una consacrazione sacerdotale che permette a tutto il corpo della Chiesa di condividere il sacerdozio di Cristo. In questo modo tutti i battezzati, mediante la rigenerazione e l'unzione dello Spirito Santo vengono consacrati in edificio spirituale e sacerdozio santo (cf LG 10) e sono abilitati a esercitare il culto del Nuovo Testamento, culto che non deriva dalle nostre forze, ma dal merito e dal dono di Cristo, unico Sommo Sacerdote (Eb 4,14.15). <br>
Possiamo dunque dire che con il mistero dell'incarnazione e della nostra redenzione esiste ormai un'unica preghiera: quella del «Cristo totale», il Cristo-Capo unito indissolubilmente al Cristo-Corpo. Quando prega il Capo, unito a lui prega anche il suo Corpo ecclesiale. Quando prega il Corpo-Chiesa è unito a lui il Cristo-Capo. <br>
In questo sta la dignità della preghiera cristiana: che essa partecipa dell'amore del Figlio unigenito per il Padre e di quell'orazione che egli durante la sua vita terrena ha espresso con le sue parole e che ora, a nome e per la salvezza di tutto il genere umano, continua incessantemente in tutta la Chiesa e in tutti i suoi membri (cf IGLO 7). <br>
Cristo modello di preghiera <br>
Non solo nella sostanza noi diciamo che la nostra è la preghiera di Cristo, ma, nella Liturgia delle Ore, la Chiesa si sforza di imitare anche la forma, il modo e il tempo di quella che fu la preghiera di Cristo. La preghiera di Cristo deve essere «modello» della preghiera della Chiesa. <br>
Lo stesso Figlio di Dio, infatti, «che con il Padre suo è una cosa sola» (Gv 10, 30), e che entrando nel mondo disse: «Ecco, io vengo a fare la tua volontà» (Eb 10,9; cf Gv 6,38), ha voluto lasciarci una testimonianza della sua preghiera. <br>
Una preghiera continua. Spessissimo i Vangeli ci presentano Gesù in preghiera, di giorno e di notte: <br>
<ul>
<li>è in preghiera quando il Padre gli rivela la sua missione (Lc 3, 21-22); </li>
<li>trascorre tutta la notte in preghiera prima della scelta dei Dodici (Lc 6,12); </li>
<li>rende grazie al Padre nella moltiplicazione dei pani (Mt 14, 19; 15, 36); </li>
<li>prega nella trasfigurazione sul monte (Lc 9,28-29); </li>
<li>prega quando risana il sordomuto (Mc 7, 34) e risuscita Lazzaro (GV 11,41); </li>
<li>prega prima di provocare la confessione di Pietro (Lc 9,18); </li>
<li>insegna a pregare ai discepoli (Lc 11,1); </li>
<li>benedice il Padre quando i discepoli ritornano dall'aver compiuto la loro missione (Lc 10,21); </li>
<li>prega nel benedire i fanciulli (Mt 19,13); </li>
<li>prega per Pietro, perché non venga meno la sua fede (Lc 22, 32 ). </li>
</ul>
Una preghiera apostolica. In Gesù non c'è stata la scissione tra preghiera e apostolato. La sua attività quotidiana era strettamente congiunta con la preghiera, anzi quasi derivava da essa: <br>
<ul>
<li>benché tutti lo cerchino, trova il tempo per alzarsi al mattino presto quando è ancora buio per ritirarsi in un luogo deserto a pregare (Mc 1,35; 6.46; Lc 5,16; Mt 14,23); dopo la moltiplicazione dei pani, congedata la folla, sale sul monte, solo, a pregare. Venuta la sera, egli se ne stava ancora lassù (Mt 14,23). </li>
</ul>
Una preghiera comunitaria. La preghiera di Gesù non è solamente una preghiera privata, a tu per tu col Padre, ma è anche una preghiera condivisa con la gente: «secondo il suo solito» partecipa ogni sabato alla preghiera pubblica nella sinagoga (Lc 4,16); partecipa anche ai pellegrinaggi e alle preghiere nel tempio che chiama casa di preghiera (Mt 21,13); pronunzia anche le tradizionali preghiere di benedizione a Dio, proprie delle riunioni conviviali, come è espressamente riferito in relazione con la moltiplicazione dei pani (Mt 14,19; 15,36); prega nell’ultima Cena (Mt 26,26); recita l'inno nel cenacolo con i suoi discepoli (Mt 26,30); prega con i discepoli di Emmaus (Lc 24,30). <br>
Fino al termine della sua vita, avvicinandosi già la Passione (Gv 12, 27), nell'agonia del Getsemani (Mt 26, 3~44) e perfino sulla croce (Lc 23,34.46), il Maestro divino dimostra che la preghiera animava il suo ministero messianico e il suo esodo pasquale. <br>
Egli, infatti, «nei giorni della sua vita terrena offrì preghiere e suppliche con forti grida e lacrime a colui che poteva liberarlo da morte e fu esaudito per la sua pietà» (Eb 5,7) e, compiuta l'oblazione di sé sull'altare della croce, rese «perfetti per sempre quelli che vengono santificati» (Eb 10, 14); infine, risuscitato da morte, vive per sempre e prega per noi (Eb 7,25; Rm 8,34). <br>
La Liturgia delle Ore ha dunque una caratteristica fondamentale: è partecipazione della lode che il Verbo di Dio fin dall'eternità canta al Padre nella comunione dello Spirito Santo; è partecipazione del sacerdozio di Cristo e abilitazione ad esercitare il suo stesso culto al Padre; è imitazione del suo stesso stile e metodo di preghiera. In una parola: la Liturgia delle Ore è Cristo che prega in noi e noi che preghiamo in lui. 
</p>

<p>
Preghiera della Chiesa <br>
Gesù ha ordinato anche a noi di fare ciò che egli stesso fece. «Pregate», «domandate», «chiedete» (Mt 5,44; 7,7; 26,41; Mc 13,33; 14,38; Lc 6,28; 10,2), «nel mio nome» (Gv 14,13; 15,16; 16,23); insegnò anche la maniera di pregare nell'orazione che si chiama domenicale (Mt 6,9-13; Lc 11,2-4: il Padre nostro) e dichiarò necessaria la preghiera (Lc 18,1: «Disse loro una parabola sulla necessità di pregare sempre, senza stancarsi»), e precisamente: <br>
- una preghiera umile (Lc 18,9-14); <br>
- una preghiera vigilante (Lc 21,36; Mc 13,33); <br>
- una preghiera perseverante, fiduciosa nella bontà del Padre (Lc 11,5-13; 18,1-8; Gv 14, 13; 16, 23); <br>
- pura nell'intenzione e rispondente alla natura di Dio (Mt 6,5-8; 23,14). <br>
Obbedienti alla parola del Salvatore, anche gli stessi Apostoli non solo qua e là nelle loro lettere ci tramandano preghiere di lode e di rendimento di grazie, ma danno a loro volta delle raccomandazioni: <br>
- una preghiera perseverante e assidua (Rm 8,15.26; 1 Cor 12,3; Gal 4,6; Gd 20); <br>
- una preghiera fatta nello Spirito Santo (2Cor 1,20; Col 3,17); <br>
- una preghiera rivolta al Padre (Eb 13,15); <br>
- una preghiera che necessita della mediazione di Cristo (Rm 12,12; 1 Cor 7,5; Ef 6,18; Col 4,2; 1 Ts 5,17; 1 Pt 4,7); <br>
- una preghiera grandemente efficace per la santificazione (1 Tm 4,5); <br>
- una preghiera di lode (Ef 5,19), di ringraziamento (Col 3, 17), di domanda (Rm 8,26) e di intercessione per tutti (Rm 15,30; 1Tm 2,1). <br>
Poiché l'uomo viene interamente da Dio deve riconoscere e professare questa sovranità del suo Creatore. E' quanto gli uomini di sentimenti religiosi, vissuti in ogni tempo, hanno effettivamente fatto con la preghiera. <br>
La preghiera diretta a Dio però deve essere connessa con Cristo, Signore di tutti gli uomini, unico Mediatore (l Tm 2,5; Eb 8,6) e il solo per il quale abbiamo accesso al Padre (Rm 5,2; Ef 2,18; 3,12). Cristo, infatti, unisce a sé tutta l'umanità (cf SC 83), in modo tale da stabilire un rapporto intimo tra la sua preghiera e la preghiera di tutto il genere umano. <br>
In forza dell'incarnazione e del legame inscindibile che unisce Cristo alla Chiesa, lo Sposo e la Sposa parlano ormai lo stesso linguaggio orante. Dice s. Agostino: <br>
«Se sono due in una sola carne, perché non due in una sola voce? Parli dunque Cristo, perché in Cristo parla la Chiesa e nella Chiesa parla Cristo; il corpo nel capo e il capo nel corpo» (In Ps 30,1,4). <br>
Si può pertanto affermare che nella voce della Chiesa è lo stesso Cristo che continua la sua lode perenne al Padre. A dare questa energia spirituale alla voce della Chiesa è lo Spirito Santo. Ecco perché, parlando della preghiera della Chiesa quale continuazione della preghiera di Cristo dobbiamo necessariamente considerare l'azione insostituibile dello Spirito Santo quale animatore della preghiera dentro la Chiesa. <br>
La Chiesa prega nello Spirito. <br>
L'unità della Chiesa orante è opera dello Spirito Santo, che è lo stesso in Cristo (cf Lc 10,21), in tutta la Chiesa e nei singoli battezzati. Come efficacemente spiega s. Paolo nella Lettera ai Romani (Rm 8, 26 s), noi, a causa della nostra congenita debolezza (asthenèia) nemmeno sappiamo che cosa sia conveniente domandare e come domandarlo; ma lo Spirito stesso viene in nostro aiuto ed intercede con insistenza per noi; i suoi sono gemiti inesprimibili a causa della nostra resistenza a voler pregare come lui desidera, mentre vorremmo pregare piuttosto a modo nostro. Fortunatamente la sua dolce e forte azione riesce a vincere la nostra resistenza, cosicché lo Spirito riesce a pregare in noi secondo i disegni di Dio. Ed il Padre che scruta i cuori sa quali sono i desideri dello Spirito. Riconoscendo nella preghiera nostra e soprattutto della Chiesa la potente intercessione dello Spirito, il Padre non può non esaudire questa supplica. Ecco perché la preghiera della Chiesa, fatta nello Spirito Santo, ha la garanzia dell'esaudimento. <br>
La preghiera della Chiesa ha dunque il conforto e il sostegno sia del Figlio che è nostro unico Mediatore e Sacerdote presso il Padre, sia dello Spirito Santo che assimilandoci a Cristo e comunicandoci la filiazione adottiva ci fa gridare: «Abbà, Padre!» (Rm 8,15; Gal 4, 6). <br>
Con una immagine ardita e suggestiva Clemente di Alessandria spiega questa cooperazione trinitaria nel mettere in atto la preghiera dei fedeli nella Chiesa, come di un suonatore che, afferrando l'uomo come uno strumento vivo, ne trae melodie nuove: <br>
«Il Verbo celeste canta sul trono immortale dell'armonia nuova, che da Dio prende nome, il canto nuovo... Questo canto divino, sostegno del tutto, armonia dell’universo, tutto accordò secondo il volere di Dio, il Padre. <br>
... Il Verbo di Dio canta al Padre con questo strumento dalle mille voci, accompagna la sua lode con questo strumento che è l'uomo... Avanti dunque, di corsa, verso la salvezza, verso la risurrezione, verso l'unico amore, verso l'unità, tratta come divina armonia dalla pluralità di voci prima disperse». <br>
Non vi può essere dunque nessuna preghiera cristiana senza l'azione dello Spirito Santo, che unificando tutta la Chiesa, per mezzo del Figlio la conduce al Padre (IGLO 8). <br>
La Chiesa prega comunitariamente. <br>
«L'esempio e il comando del Signore e degli apostoli di pregare sempre e assiduamente non si devono considerare come una norma puramente giuridica, ma appartengono all'intima essenza della Chiesa medesima, che è comunità e deve quindi manifestare il suo carattere comunitario anche nella preghiera. Per questo negli Atti degli Apostoli, quando per la prima volta si fa parola della comunità dei fedeli, questa appare riunita in preghiera "con alcune donne e con Maria, la Madre di Gesù e con i fratelli di lui" (At 1, 14). "La moltitudine di coloro che erano venuti alla fede aveva un cuore solo e un'anima sola (At 4,32): questa unanimità si fondava sulla parola di Dio, sulla comunione fraterna, sulla preghiera e sull'Eucaristia» (IGLO 9). <br>
Con queste riflessioni la nuova Liturgia delle Ore vuol prendere le distanze dal precedente «Breviario». Come si è visto parlando della storia di questo libro, esso rifletteva una spiritualità «privata», del singolo chierico, che era tenuto alla recita quotidiana di questa preghiera per obbligo inerente al suo ufficio. Il concetto di «opus Ecclesiae» consisteva nel fatto che la Chiesa forniva quel libro e imponeva quella recita; non veniva invece recepito il fatto che la Chiesa è il «soggetto orante» della Liturgia delle Ore e che questa preghiera appartiene alla sua intima essenza. <br>
Superato quindi ogni aspetto «privatistico» e di «deputazione» (= riservata al solo clero), l’Istituzione Generale della Liturgia delle Ore torna più volte a ribadire la sua caratteristica «ecclesiale» e «comunitaria». <br>
Così, dovendo indicare coloro che celebrano la Liturgia delle Ore, IGLO 20 mette al primo posto la «celebrazione in comune» di tutti i fedeli: <br>
«La Liturgia delle Ore, come tutte le altre azioni liturgiche, non è un’azione privata, ma appartiene a tutto il Corpo della Chiesa, lo manifesta e influisce su di esso», (cf SC 26). <br>
Premessa questa regola generale che sgombera ogni idea di privatizzazione, e richiamato il principio secondo cui ogni battezzato, in quanto stirpe eletta, sacerdozio regale, popolo di acquisto (cf 1 Pt 2,9), «ha diritto e dovere» ad una partecipazione «piena, consapevole e attiva» alla Liturgia delle Chiesa (SC 14), si passa ad indicare le varie categorie che sono tenute alla celebrazione comunitaria della Liturgia delle Ore: <br>
- il Vescovo, circondato dai presbiteri e dai ministri e con la partecipazione del popolo; <br>
- le assemblee parrocchiali dei fedeli: radunandosi insieme ai loro pastori e unendo i loro cuori e le loro voci, manifestano la Chiesa che celebra il mistero di Cristo (IGLO 22); <br>
- le comunità religiose: rappresentano in modo speciale la Chiesa orante; esse esprimono, infatti, più pienamente il modello della Chiesa che senza interruzione e con voce concorde loda Dio, e assolvono il compito di collaborare innanzitutto con la preghiera all'edificazione e all'incremento di tutto il Corpo mistico di Cristo e al bene delle Chiese particolari (IGLO 24); i membri di queste comunità sono vivamente pregati di celebrare comunitariamente la Liturgia delle Ore e, per quanto possibile, favorire la partecipazione anche di altri fedeli (IGLO 25.26); <br>
- anche i laici imparino ad adorare Dio Padre in Spirito e verità anzitutto nell'azione liturgica, e si ricordino che mediante il culto pubblico e la preghiera raggiungono tutti gli uomini e possono contribuire non poco alla salvezza di tutto il mondo (IGLO 27); <br>
- le famiglie: è lodevole che questi santuari domestici della Chiesa celebrino almeno qualche parte della Liturgia delle Ore inserendosi così più intimamente nella Chiesa (IGLO 27). <br>
Il ruolo delle «sentinelle» <br>
Dopo questo primo gruppo di persone che hanno «diritto-dovere» di celebrare comunitariamente la Liturgia delle Ore, L’IGLO dedica alcune riflessioni a coloro che nella Chiesa occupano un posto particolare a motivo della loro «consacrazione» al Signore. <br>
Se la Chiesa affida ad ogni battezzato il mandato di celebrare la Liturgia delle Ore, vuol tuttavia avere la garanzia che «il compito di tutta la comunità sia adempiuto in modo sicuro e costante almeno per mezzo dei ministri sacri, e la preghiera di Cristo continui incessantemente nella Chiesa» (IGLO 28). <br>
Coloro pertanto che nella Chiesa occupano un posto particolare a motivo della loro totale consacrazione al Signore (e oltre ai «ministri sacri» occorre collocare tutte le persone consacrate), devono sentire l'obbligo personale di assicurare alla Chiesa questa insostituibile preghiera. Per un errato concetto di «comunità», infatti, qualche sacerdote o religioso/a si è sentito dispensato dal pregare la Liturgia delle Ore unicamente perché si è trovato solo senza la presenza del popolo. Richiamando l'aspetto «ottimale» della celebrazione «comunitaria» non si è certo inteso abolire la celebrazione anche da soli della Liturgia delle Ore. Questo garantire alla Chiesa in modo sicuro e costante la preghiera delle Ore da parte delle persone consacrate può essere paragonato al servizio insostituibile delle «sentinelle»: di coloro cioè che, anche quando tutti gli altri dormono, montano la guardia e stanno vigili perché il nemico non entri nella casa e rapisca il gregge di Cristo. <br>
Il vescovo, i sacerdoti, le persone consacrate, adempiendo fedelmente ogni giorno il loro compito particolare di assicurare all'intero Corpo della Chiesa questa indispensabile preghiera per la santificazione delle Ore, oltre ad assolvere un loro specifico dovere, porteranno anche questi altri splendidi frutti: <br>
- pregare nella persona di Cristo Sacerdote partecipando al medesimo compito, pregando Dio per tutto il popolo loro affidato, anzi per tutto il mondo; <br>
- compiere il ministero del buon Pastore che prega per i suoi perché abbiano la vita e perciò siano perfetti nell'unità (cf Gv 10,11); <br>
- attingere dalla Liturgia delle Ore il nutrimento per la pietà e la preghiera personale, oltre allo stimolo per l'azione pastorale e missionaria a conforto di tutta la Chiesa di Dio; <br>
- accogliere con abbondanza la parola di Dio per diventare discepoli più perfetti del Signore e gustare più profondamente le insondabili ricchezze di Cristo (IGLO 29). <br>
Concludiamo queste riflessioni con le parole di Paolo VI nella Costituzione Apostolica Laudis canticum con cui promulgava la nuova Liturgia delle ore: <br>
«Rinnovata dunque e restaurata completamente la preghiera della santa Chiesa secondo la sua antichissima tradizione, e tenuto conto delle necessità del nostro tempo, è davvero auspicabile che essa pervada profondamente, ravvivi, guidi ed esprima tutta la preghiera cristiana e alimenti efficacemente la vita spirituale del popolo di Dio... <br>
Avviene, perciò, che la preghiera della Chiesa è insieme la preghiera che Cristo con il suo Corpo rivolge al Padre. Mentre dunque recitiamo l'Ufficio, dobbiamo riconoscere l'eco delle nostre voci in quelle di Cristo e quelle di Cristo in noi» 
</p>

<p>
3 - LE ORE <br>
Consacrazione del tempo . Santificazione dell'uomo <br>
La Chiesa, obbedendo fedelmente al comando del proprio Signore «Bisogna pregare sempre senza stancarsi» (Lc 18,1), organizzò fin dall'inizio alcune ore determinate da dedicare alla preghiera comune con la partecipazione dei fedeli sotto la presidenza dei sacri Ministri. Si sentì il bisogno di non limitare la preghiera dei figli di Dio alla sola riunione domenicale per il sacrificio eucaristico, ma ogni giorno furono scelte, anche sulla scorta della tradizione giudaica, alcune ore particolari da destinare alla preghiera. Così, quando si faceva sera e si accendeva la lucerna per rischiarare le ombre della notte, sorse spontaneo di consacrare quel tempo a Colui che è «luce senza tramonto»; oppure, quando al mattino sorgeva la luce del sole, come non rivolgere la propria lode a Colui che come sole che sorge è venuto a visitarci dall'alto per rischiarare quelli che stanno nelle tenebre e nell'ombra della morte (Lc 1,18-19)? <br>
La Liturgia delle Ore, pertanto, ebbe fin dall'inizio questo preciso scopo: santificare tutto il corso del giorno e della notte (IGLO 10 che cita SC 83-84). Santificando il tempo, il cristiano santifica la propria vita che è impastata di tempo. <br>
Cerchiamo dunque di approfondire questi due concetti: consacrare il tempo, santificare l'uomo. In questo ambito si dovrà pure chiarire il rapporto esistente tra Liturgia delle Ore ed Eucaristia. 
</p>

<p>
Consacrazione del tempo <br>
Per gli antichi pagani il tempo era una misteriosa realtà che, a motivo del suo scorrere inesorabile, segna l'esistenza umana con un marchio di triste fatalità. Scorrendo veloce «come il sogno di un'ombra», neppure gli dèi potevano fare alcunché contro il tempo che passa portandosi via la vita. Nonostante il tentativo di collocare tra gli dèi dell'Olimpo anche il dio «Chrònos», cioè il Tempo, gli antichi videro il tempo come qualcosa di vuoto, di malefico, di fatale.<br>
Ben diversa, invece, la concezione «biblica» del tempo. Non è il frutto di un destino misterioso, ma ha avuto origine da Jahvè, il Creatore, che ha creato anche il tempo e gli ha dato uno scopo (cf Gn 1,14). Egli fa questo perché è il Signore della natura, e guida le stelle e il tempo (Sal 104,19) stabilendo un tempo determinato per la crescita delle piante e degli animali. Dio, in quanto signore-creatore dell'uomo, ne determina la durata della vita stabilendo l'ora della sua nascita e della morte: «Per tutto c'è il suo momento, un tempo per ogni cosa sotto il cielo: tempo di nascere, tempo di morire...» (Qo 3, 1-2). <br>
Per la Bibbia il tempo perde quella dimensione del «chrónos» fatale, vuoto, ineluttabile, ed acquista piuttosto la dimensione di «kairós» inteso come «tempo favorevole», propizio dono di Dio all'uomo perché possa dare prova di conversione e di fedeltà: «Compìte la vostra opera in tempo giusto, ed a suo tempo vi darà la sua mercede» (Sir 51, 30). <br>
Tuttavia solo con la venuta di Cristo nel tempo, quando il Verbo eterno di Dio si fa carne e pone la sua dimora tra noi (Gv 1,14), ha avuto inizio il vero «kairós» favorevole. Con la sua incarnazione Cristo dà inizio alla piena realizzazione del disegno salvifico. Con la sua venuta il dominio regale di Dio è già qui, adesso, in questo momento. Non c'è più tempo da attendere; il tempo messo a disposizione dalla benevolenza divina va utilizzato, prima che sia troppo tardi: «Il tempo è compiuto e il regno di Dio è vicino; convertitevi e credete al vangelo» (Mc 1,15). Il tempo favorevole della divina misericordia in favore dell'uomo, tanto atteso dai profeti, è diventato realtà in Gesù; si chiude il tempo della divina pazienza e si manifesta, in Cristo, la giustizia nel tempo presente al fine di giustificare coloro che hanno fede in lui (Rm 3,26). Con Cristo ha avuto inizio la «pienezza dei tempi» (Ef 1,10; Gal 4,4). Costituito «Signore» in forza dello Spirito della risurrezione (Rm 1,4), Cristo siede ora alla destra del Padre ed intercede incessantemente in nostro favore (Eb 7,25; Rm 8,34). <br>
Dalla risurrezione in poi, si ode ormai questo annunzio: «Ecco il momento favorevole: ecco il giorno della salvezza» (2Cor 6,2). Poiché il tempo, con Cristo, ha raggiunto la sua pienezza, non si può rimandare la propria conversione e adesione di fede, né si può rimanere sordi alla sua voce, correndo il terribile rischio dell'indurimento del cuore ( Eb 3, 7 - 4, 11 ) . <br>
Se Cristo ci ha liberati dalla schiavitù del tempo e ha spalancato dinanzi a noi le porte dell'eternità beata, non per questo dobbiamo addormentarci come servi pigri, ma dobbiamo stare desti e attenti nell'attesa della venuta del Signore (Lc 21, 36). <br>
Se da una parte il tempo è l'occasione favorevole per la preparazione all'incontro col Signore che viene, dall'altra è anche tempo di combattimento spirituale contro le insidie del diavolo (Ef 6,11). Per resistere nel giorno malvagio e poter superare le prove del tempo presente, l’Apostolo dà questi consigli: «Pregate incessantemente con ogni sorta di preghiere e di suppliche nello Spirito, vigilando a questo proposito con ogni perseveranza e pregando per tutti i santi» (Ef 6,18). <br>
Il vero credente è colui che, contrariamente al mondo che segue la regola del «carpe diem» unicamente per divertirsi nel momento che passa, si tiene piuttosto pronto per la venuta di Dio sostenendosi a vicenda con i propri fratelli mediante «salmi, inni e cantici spirituali» (Col 3,16; Ef 5,19-20). <br>
La riflessione sul significato del tempo ci spinge a percepire la necessità di vivere santamente nel tempo propizio che il Signore ci mette a disposizione (= kairós). La preghiera liturgica delle Ore è quel meraviglioso «sacrificio della lode» (Eb 13,15) che la Chiesa incessantemente innalza al Padre per mezzo di Cristo, sostenuta dallo Spirito Santo. Santificando il tempo dell'uomo, la Chiesa intende consacrare alla gloria di Dio ogni attimo dell'esistenza umana. Essendo creati per l'eternità, non possiamo vivere il tempo alla maniera pagana, assistendo impotenti allo scorrere inesorabile delle stagioni, o peggio ancora comportandoci come quei servi che approfittando del ritardo del padrone appesantiscono il loro cuore in dissipazioni e affanni della vita (Lc 21,34); dobbiamo piuttosto approfittare del «tempo favorevole» messo a nostra disposizione dalla divina benevolenza per esercitarci fin da ora a quella lode eterna che ci terrà occupati nella casa del Padre. Ascoltiamo quanto suggerisce s. Agostino: <br>
«La meditazione della nostra vita attuale deve avvenire lodando Dio, perché la felicità eterna della nostra vita futura sarà la lode di Dio. E nessuno può essere adatto alla vita futura, se non si sarà preparato ora ad essa..» (s. Agostino, Enarr. in Ps 118,1). <br>
E lo stesso s. Agostino, sviluppando un medesimo concetto in altro contesto, afferma: <br>
«Cantiamo qui l'alleluia, mentre siamo ancora privi di sicurezza, per poterlo cantare un giorno lassù, ormai sicuri... Ora infatti il nostro corpo è nella condizione terrestre, mentre allora sarà in quella celeste. O felice quell'alleluia cantato lassù! O alleluia di sicurezza e di pace! Là nessuno ci sarà nemico, là non perderemo mai nessun amico. Ivi risuoneranno le lodi di Dio. Certo risuonano anche ora qui. Qui però nell'ansia, mentre lassù nella tranquillità. Qui cantiamo da morituri, lassù da immortali. Qui nella speranza, lassù nella realtà. Qui da esuli e pellegrini, lassù nella patria. Cantiamo pure ora, non tanto per goderci il riposo, quanto per sollevarci dalla fatica. Cantiamo da viandanti. Canta, ma cammina. Canta per alleviare le asprezze della marcia, ma cantando non indulgere alla pigrizia. Canta e cammina» ( s. Agostino, Discorso 256, 1. 3 ). 
</p>

<p>
Santificazione dell'uomo <br>
A che cosa servirebbe consacrare a Dio il tempo se poi noi che viviamo nel tempo non santificassimo noi stessi attraverso la corretta utilizzazione di questa creatura di Dio? Dobbiamo dunque santificare il tempo per santificare noi stessi che di tempo siamo impastati. <br>
A questo punto dobbiamo necessariamente inserire una riflessione sul rapporto tra Liturgia delle Ore ed Eucaristia. La celebrazione dell'Eucaristia, infatti, resta sempre il «centro e il culmine di tutta la vita della comunità cristiana» (CD 30; cf SC 10; PO 5). <br>
Tutti i Sacramenti, come pure tutti i ministeri ecclesiali e le opere di apostolato, sono strettamente uniti alla s. Eucaristia e ad essa sono ordinati. <br>
«Infatti, nella Santissima Eucaristia è racchiuso tutto il bene spirituale della Chiesa, cioè lo stesso Cristo, nostra Pasqua e pane vivo che, mediante la sua Carne vivificata dallo Spirito Santo e vivificante, dà vita agli uomini i quali sono in tal modo invitati e indotti ad offrire assieme a Lui se stessi, il proprio lavoro e tutte le cose create. Per questo l'Eucaristia si presenta come fonte e culmine di tutta l'evangelizzazione» (PO 5) <br>
Al centro di ogni comunità sta dunque la celebrazione eucaristica. Essa è il «culmine» verso cui deve tendere tutta l'azione della Chiesa e dei singoli battezzati; ed è pure la «fonte» da cui attingere le energie spirituali per la santificazione, l'evangelizzazione, le opere di carità (cf SC 10). <br>
Come nella vita del Signore la sua Pasqua di morte e risurrezione fu il punto di arrivo di tutta la preparazione iniziata con l'antica alleanza e il punto di partenza di ogni azione santificante nella Chiesa fino alla Parusìa finale, così è dell'Eucaristia pasquale nella vita della Chiesa e del cristiano. <br>
Ogni santificazione trae energie necessariamente dall'Eucaristia. Da qui la necessità di estendere in qualche modo il «tempo dell'Eucaristia» a tutte le ore del giorno e della notte. Per intenderci: si tratta di «pasqualizzare» tutto il tempo dell'uomo perché è dalla Pasqua-Eucaristia che scaturisce la salvezza dell'uomo. Questo compito di «pasqualizzare» il tempo è svolto precisamente dalla Liturgia delle Ore. Infatti: <br>
- «La Liturgia delle Ore estende alle diverse ore del giorno le prerogative del mistero eucaristico, centro e culmine di tutta la vita della comunità: la lode e il rendimento di grazie, la memoria dei misteri della salvezza, le suppliche e la pregustazione della gioia celeste» (IGLO 12); <br>
- «La celebrazione dell'Eucaristia viene anche preparata ottimamente mediante la liturgia delle Ore, in quanto per suo mezzo vengono suscitate e accresciute le disposizioni necessarie alla fruttuosa celebrazione dell'Eucaristia, quali sono la fede, la speranza, la carità, la devozione e il desiderio dell'abnegazione di sé» ( IGLO 12 ). <br>
E' dunque compito della Liturgia delle Ore di «estendere» e «preparare» la celebrazione dell'Eucaristia. Con una immagine possiamo parlare del duplice movimento di «sistole» e «diastole» che ha per centro il cuore. Dal cuore si estende a tutto il corpo il movimento del sangue che porta le energie vitali all'organismo; verso il cuore deve pure convergere quello stesso sangue per ricevere nuova spinta ed energia. Se venisse a mancare, tra il centro e la periferia, questo movimento vitale, si avrebbe arresto cardiocircolatorio, collasso, morte. <br>
Fuori immagine si può pertanto dire che l'Eucaristia ha necessario bisogno del duplice movimento che le dà la Liturgia delle Ore: quello di «estendere» alle ore del giorno il centro pasquale dell'Eucaristia, e quello di «preparare» adeguatamente noi che viviamo nel tempo a quell'incontro col Cristo pasquale che si ha nell'Eucaristia. <br>
Non farà dunque meraviglia costatare che anche nella Liturgia delle Ore si trovano gli stessi elementi costitutivi della Liturgia eucaristica (cf IGMR 55): la lode e l'azione di grazie, il memoriale, l'offerta, la supplica e l'intercessione. <br>
La lode e l'azione di grazie <br>
«Nella Liturgia delle Ore la Chiesa, esercitando l'ufficio sacerdotale del suo Capo, offre a Dio incessantemente (1 Ts 5, 17) il sacrificio di lode, cioè il frutto di labbra che confessano il suo nome» (IGLO 15). <br>
Anche la Liturgia delle ore, in quanto prolungamento della liturgia eucaristica, diventa essa stessa una «eucaristìa», cioè un continuo rendimento di grazie al Padre, per mezzo di Cristo, nello Spirito Santo. Si benedice il Signore e si dà a lui gloria per tutte le opere meravigliose compiute per noi uomini e per la nostra salvezza. <br>
Questa componente della Liturgia delle Ore è di gran lunga preponderante rispetto alle altre. Si pensi a tutta la struttura dell'Ufficio: <br>
- l’invitatorio: ogni giorno, la prima preghiera delle Ore si apre con una invocazione al Signore perché apra le nostre labbra e ci renda degni di proclamare le sue lodi. <br>
Segue il Salmo invitatorio (Sal 94) che è tutto un invito a lodare Dio: applaudiamo, acclamiamo, rendiamogli grazie con canti di gioia, prostràti adoriamo. Oppure il Sal 99, che esprime la gioia di coloro che entrano nel tempio. <br>
All'inizio di ogni giorno, la Chiesa mette sulle nostre labbra il canto della vittoria, il canto della lode: acclamiamo, serviamo, lodiamo, benediciamo il Signore perché è buono, perché eterna è la sua misericordia. <br>
- le Lodi mattutine: come dice lo stesso nome, questa prima preghiera del mattino è tutta pervasa da sentimenti di lode-eucaristia. Tutti i Salmi delle Lodi, compreso il Cantico, hanno un tono laudativo. Citiamo ad esempio le Lodi della domenica- I settimana: <br>
<ul>
<li>Salmo 62: poiché la tua grazia vale più della vita, le mie labbra diranno la tua lode; </li>
<li>Cantico: Benedite, opere tutte del Signore, il Signore, lodatelo ed esaltatelo nei secoli (Dan 3,57); </li>
<li>Salmo 149: Cantate al Signore un canto nuovo; la sua lode nell'assemblea dei fedeli. </li>
</ul>
Quanto detto per l'invitatorio e per le Lodi mattutine vale anche per il resto dell'Ufficio. Si faccia dunque attenzione a questo aspetto «eucaristico» che caratterizza anche la Liturgia delle Ore e non si dimentichi che l'antica tradizione ha chiamato con lo stesso nome di «Sacrificio della lode» sia l'Eucaristia, sia la Liturgia delle Ore. <br>
Il memoriale. <br>
Mentre nella celebrazione eucaristica la Chiesa celebra il «memoriale» della morte-risurrezione del Signore ricorrendo al segno sacramentale del pane e del vino, nella Liturgia delle Ore il segno sacramentale da santificare è il tempo. Abbiamo già detto che ogni santificazione trae origine necessariamente dalla Pasqua del Signore. Per santificare il tempo occorre dunque farlo partecipe della Pasqua. E' questo il compito del «memoriale»: rendere attuale-efficace-presente il passato ed anticipare il compimento futuro nell'«oggi» della Chiesa. <br>
Nella celebrazione delle Ore si farà dunque caso che ogni «Ora» è messa necessariamente in contatto con un avvenimento storico della vita del Signore. In forza del «memoriale» efficace posto in atto dall'azione santificante dello Spirito che «tutto ricorda» (Gv 14, 26), la Pasqua non è più un fatto lontano nel tempo e fuori della nostra portata; essa diventa contemporanea a noi e noi contemporanei ad essa. Il «memoriale» fa sì che «dove sono due o tre riuniti nel mio nome io sono in mezzo a loro» (Mt 18,20). <br>
Si dovrà dunque fare attenzione, nella celebrazione dell'Ufficio, che ogni «ora» ha una connotazione pasquale in quanto è collegata ad un avvenimento della Pasqua del Signore. Per facilitare questo tipo di lettura, facciamo un elenco di questi momenti pasquali di cui si fa «memoriale» nelle Ore: <br>
- Lodi mattutine: si fa memoria della Risurrezione di Cristo, la «luce vera che illumina ogni uomo» (Gv 1,9), il «Sole di giustizia» (Mal 4, 2), il a Sole che spunta dall'alto» (Lc 1,78) (Inno di Lodi, I sett.); <br>
- Ora terza: si fa memoria della Pentecoste: «Venga su noi, Signore, il dono dello Spirito, che in quest'ora discese sulla Chiesa nascente» (Inno, Terza). <br>
- Ora sesta: si fa memoria della Crocifissione: «In quest'ora sul Golgota, vero agnello pasquale, Cristo paga il riscatto per la nostra salvezza» (Inno, Sesta). <br>
- Ora nona: si fa memoria di s. Pietro che sale al tempio a pregare: «San Pietro che in quest'ora salì al tempio a pregare, rafforzi i nostri passi sulla via della fede» (Inno, Nona). <br>
- Vespri: si fa memoria del sacrificio di Cristo sulla croce; dell'Ultima Cena; del Cristo-Luce, splendore della gloria del Padre (Eb 1,3); dello Spirito Santo, fiamma che viene dal Padre dei lumi (Gc 1,17). Nell'ora in cui viene la notte e si accende la lucerna, la Chiesa rivolge la propria lode-ringraziamento a Colui che è «luce d'eterna luce», giorno senza tramonto (Inno e orazione dei Vespri).<br>
- Compieta: si fa memoria del Cristo che scende nel riposo della tomba con la certezza del prossimo giorno radioso della risurrezione; vi sono richiami anche alla Venuta ultima del Signore alla fine dei tempi (Inno e orazione di compieta). <br>
Circa l'antichità di questo metodo di «pasqualizzare» le Ore ascoltiamo la testimonianza di s. Agostino: <br>
 «Alla sera il Signore in croce, alla mattina nella risurrezione, a mezzogiorno nell'Ascensione... alla sera narrerò la pazienza del Morente, alla mattina annuncerò la vita del Risorgente, a mezzogiorno pregherò Colui che siede alla destra del Padre per essere esaudito» (In Ps. 54, I8). <br>
Ogni «Ora» ha dunque un aggancio con la Pasqua del Signore. In forza del «memoriale» efficace ad opera dello Spirito, noi diventiamo gli uomini della Pasqua. <br>
L'offerta. <br>
Come nell'Eucaristia, nei segni del pane e del vino, doni di Dio e frutto del nostro lavoro, ci offriamo con Cristo al Padre, così nella Liturgia delle Ore, nel segno del tempo, possiamo offrire a Dio tutta la nostra esistenza. Offrendo il tempo santificato dalla lode, noi intendiamo offrire noi stessi in quanto immersi nel tempo. In «quel» tempo noi riconosciamo e offriamo «tutto» il tempo e tutta la nostra vita. <br>
Nella Liturgia delle Ore l'offerta sacrificale non è più il pane e il vino, segno del Corpo sacrificato del Signore, ma il «tempo» in quanto «sacrificio della lode». Per questo preghiamo: «accogli, o Padre buono, il canto dei fedeli nel giorno che declina»; «accogli il nostro canto nella quiete del vespro». <br>
Lc Ore diventano così quel meraviglioso ponte che, attraversando tutta la giornata, riunisce il prima e il poi del nostro tempo quotidiano immergendolo nel «tempo della salvezza» proprio in forza del «memoriale».<br>
Supplica e intercessione. <br>
Oltre alla lode di Dio, la Chiesa nella Liturgia esprime i voti e i desideri di tutti i cristiani, anzi supplica Cristo e, per mezzo di lui, il Padre per la salvezza di tutto il mondo. Questa voce non è soltanto della Chiesa, ma anche di Cristo, poiché le preghiere vengono fatte a nome di Cristo, cioè «per il nostro Signore Gesù Cristo», e così la Chiesa continua a fare quelle suppliche che Cristo offrì nei giorni della sua vita terrena (cf Eb 5,7) e che perciò godono di una efficacia particolare. <br>
E così, non solo con la carità, con l'esempio e con le opere di penitenza, ma anche con l'orazione la comunità ecclesiale esercita la sua funzione materna di portare le anime a Cristo (cf PO 6). <br>
Si noterà l'arricchimento della nuova Liturgia delle Ore in rapporto a questa dimensione eucaristica della «supplica e intercessione». Al mattino e alla sera (Lodi e Vespri) preghiamo con le Invocazioni e le Intercessioni, secondo l'insegnamento dell'apostolo Paolo il quale raccomanda che: «Si facciano domande, suppliche, preghiere e ringraziamenti per tutti gli uomini...» ( 1 Tm 2,11). <br>
Santificare il tempo equivale a santificare l'uomo che vive nel tempo. Dal momento che il «culmine» e la «fonte» di ogni santificazione sta nella Pasqua del Signore offerta a noi nell'Eucaristia della Chiesa, necessariamente anche la Liturgia delle Ore, per essere azione santificante, deve avere in stretto rapporto con l'Eucaristia. Questo rapporto consiste nel «distribuire» durante la giornata, nelle singole «Ore», la stessa celebrazione eucaristica con i suoi elementi costitutivi: la lode e l'azione di grazie, il memoriale, l'offerta, la supplica e le intercessioni. In questo modo anche il nostro tempo diventa un tempo pasquale-eucaristico: «preparazione alla prossima eucaristia. <br>
L'aver insistito sull'intima connessione tra Liturgia eucaristica e Liturgia delle Ore serve a farci prendere coscienza che «Nella Liturgia delle Ore si compie la santificazione dell'uomo e si esercita il culto divino...» (IGLO I4). <br>
In questo modo è più facilmente percepibile il rischio che spiritualmente corrono coloro che, con troppa superficialità, trascurano di pregare le «Ore». Proprio perché «estensione» dell'Eucaristia, la Liturgia delle Ore è definita come «santificazione dell'uomo», fonte di «santificazione larghissima» (IGLO 14), «genuina fonte di vita cristiana» (IGLO 18). <br>
Il Signore dia efficacia e sviluppo alle nostre opere, così che ogni giorno veniamo edificati per diventare tempio di Dio, per mezzo dello Spirito, fino alla misura che conviene alla piena maturità di Cristo e nello stesso tempo irrobustisca le nostre forze per evangelizzare il Cristo a coloro che ancora non lo conoscono. 
</p>

<p>
4 - LA SANTIFICAZIONE DEL GIORNO <br>
Dimensione oraria e personale delle Ore <br>
«Poiché la Liturgia delle Ore è santificazione della giornata, l'ordinamento dell'orazione è stato riveduto in modo che le Ore canoniche possano più facilmente corrispondere alle varie ore del giorno, tenuto conto delle condizioni in cui si svolge la vita degli uomini del nostro tempo» (Laudis canticum, n. 2). <br>
Nella rinnovata Liturgia delle Ore si può dunque riscontrare una duplice sensibilità: ridare a ciascuna Ora la sua funzione e il suo spazio (dimensione oraria); rendere possibile a tutto il popolo di Dio, compresi i laici, la partecipazione attiva alla celebrazione comunitaria della Liturgia delle Ore (dimensione personale). 
</p>

<p>
Dimensione «oraria» della Liturgia delle Ore <br>
Rispetto alle altre forme di culto, fin dall'antichità la Chiesa ha caratterizzato la Liturgia delle Ore con un evidente carattere di continuità, di ritmo, di cadenza ciclica, secondo un particolare ordinamento cronologico. <br>
La celebrazione eucaristica, ad esempio, non è legata ad un ritmo orario fisso. Ben diversa invece la posizione della Liturgia delle Ore che, come dice espressamente il Concilio «è ordinata a santificare tutto il corso del giorno e della notte per mezzo della lode divina» (SC 84). <br>
Però, pur rispettando questa inalienabile qualità, il ritmo della «orarietà» è impostato tenendo conto delle esigenze dell'uomo moderno. Cercheremo di vedere le principali «varianti» apportate al precedente Breviario e soprattutto di individuare la qualità specifica di ogni ora di preghiera. <br>
Le Lodi mattutine e i Vespri <br>
«Le Lodi, come preghiera del mattino e i Vespri, come preghiera della sera, che secondo la venerabile tradizione di tutta la Chiesa, sono il duplice cardine dell'Ufficio quotidiano, devono essere ritenute le Ore principali e come tali celebrate (IGLO 37). <br>
Le lodi mattutine: sono destinate e ordinate a santificare il tempo mattutino come appare da molti dei loro elementi. L'Inno del martedì, ad esempio, canta: «Già l'ombra della notte si dilegua, un'alba nuova sorge all'orizzonte: con il cuore e la mente salutiamo il Dio di gloria». <br>
Tale caratteristica mattutina è espressa assai bene da queste parole di san Basilio Magno:«La preghiera mattutina è fatta per consacrare a Dio i primi moti della nostra mente e del nostro spirito in modo da non intraprendere nulla prima di esserci rinfrancati col pensiero di Dio, come sta scritto: Mi sono ricordato di Dio e ne ho avuto letizia (Sal 76, 4), né il corpo si applichi al lavoro prima di aver fatto ciò che è stato detto: Ti prego, Signore, al mattino ascolta la mia voce; fin dal mattino t'invoco e sto in attesa (Sal 5,45)». <br>
Oltre questa preoccupazione di carattere «cronologico», cioè la santificazione delle prime ore della giornata, sta la necessità di carattere «misterico» e cioè l'aggancio di questo tempo con la Pasqua di Cristo in modo da renderlo tempo pasquale e quindi tempo di salvezza. <br>
Le Lodi mattutine, che si celebrano allo spuntare della nuova luce del giorno, sono «memoriale» della risurrezione del Signore Gesù, «Luce vera che illumina ogni uomo» (Gv 1,9) e «sole di giustizia» (Mal 4, 2), «che sorge dall'alto» (Lc 1,78). <br>
Perciò ben si comprende la raccomandazione di san Cipriano: «Bisogna pregare al mattino, per celebrare con la preghiera mattutina la risurrezione del Signore». <br>
Pertanto, se vogliamo stare con le direttive e lo spirito del Concilio, le Lodi mattutine devono essere considerate come la preghiera ideale dei cristiani per la mattina, specialmente per quanti fanno vita comunitaria: <br>
«Si devono tenere in grandissima considerazione le Lodi mattutine come preghiera della comunità cristiana: la loro celebrazione pubblica e comune sia incoraggiata specialmente presso coloro che fanno vita in comune. Anzi, la loro recita sia raccomandata anche ai singoli fedeli che non possono partecipare alla celebrazione comune» (IGLO 40). <br>
Vespri: significano «tramonto» e in quanto tali «si celebrano quando si fa sera e il giorno ormai declina» (IGLO 39). <br>
Hanno quindi un carattere marcatamente serale e non pomeridiano; vanno dunque collocati nel tempo che comincia dal tramonto, come ben suggeriscono gli Inni: «Accogli o Padre buono, il canto dei fedeli nel giorno che declina» (martedì); «Ecco il sole scompare all'estremo orizzonte; scende l'ombra e il silenzio sulle fatiche umane» (giovedì). <br>
Scopo di questo secondo «cardine» dell'Ufficio quotidiano è quello di santificare il tempo della sera: «per rendere grazie di ciò che nel medesimo giorno ci è stato donato o con rettitudine abbiamo compiuto»( san Basilio ). <br>
E' la preghiera dell'azione di grazie e dell'offerta. Superato il culto dell'antica alleanza, Cristo ha voluto che il «sacrificio della sera» fosse ormai costituito dal «levarsi delle nostre mani» in preghiera «come incenso davanti al Signore» (Sal 140,2). <br>
A dar valore a questo «sacrificio vespertino» della nostra preghiera è l'unione ad un duplice avvenimento pasquale di cui noi facciamo memoria quando scende la sera: <br>
«l'autentico sacrificio vespertino è quello che il Signore e Salvatore affidò, nell'ora serale, agli apostoli durante la Cena, sia quello del giorno dopo, quando, con l’elevazione delle sue mani in croce, offrì al Padre per la salvezza del mondo intero se stesso, quale sacrificio della sera, cioè come sacrificio della fine dei secoli» (Cassiano). <br>
Nell'ora in cui Cristo celebra il suo sacrificio eucaristico nell'Ultima Cena e quando questo stesso sacrificio lo compie sulla Croce, la Chiesa si unisce al sacrificio pasquale del suo Sposo e Signore e canta: <br>
«0 luce gioiosa della santa gloria dell'eterno Padre celeste, Gesù, Cristo; giunti al tramonto del sole, vedendo il lume della sera, celebriamo il Padre, e il Figlio e lo Spirito Santo Dio...» (san Basilio). <br>
Si ricorderà che la preghiera del Vespro affonda le sue radici già nella tradizione giudaica: era la preghiera di benedizione che gli ebrei rivolgevano al Signore al momento di accendere la lampada quando si faceva notte. Questo fatto contribuì a dare alla preghiera cristiana del Vespro sia un significato «escatologico» in quanto indica la fine del tempo e l'eternità gloriosa, sia un significato «trinitario» in quanto canta la gloria di Cristo il Verbo-luce, Luce da Luce, splendore della gloria del Padre (Eb 1,3), datore dello Spirito Santo, Fiamma che viene dal Padre dei lumi ( Gc 1, 17). <br>
Da quanto detto sulla natura e la funzione delle Lodi mattutine e dei Vespri si dovrebbe concludere che oltre «le preghiere» del mattino o della sera, vi è soprattutto «la preghiera» ecclesiale e liturgica delle Ore che ogni cristiano (anche i laici e non solo i religiosi) dovrebbe considerare come propria preghiera personale e comunitaria. <br>
L'Ufficio delle Letture <br>
L'Ufficio delle letture ha lo scopo di proporre al popolo di Dio, e specialmente a coloro che sono consacrati al Signore in modo particolare, una meditazione più sostanziosa della Sacra Scrittura e delle migliori pagine degli autori spirituali. Sebbene, infatti, già la liturgia eucaristica quotidiana offra un ciclo più abbondante di letture della Sacra Scrittura, sarà di grande profitto per lo spirito anche quel tesoro della rivelazione e della tradizione contenuto nell'Ufficio delle letture. Soprattutto i sacerdoti devono cercare questa ricchezza per poter dispensare a tutti la parola di Dio, che essi stessi hanno ricevuto, e per fare della dottrina che insegnano il nutrimento per il popolo di Dio (IGLO 55). <br>
L'Ufficio delle letture ha quindi un'intonazione contemplativa e meditativa che gli deriva dal fatto di avere nelle letture della Scrittura e dei Padri la parte preponderante. <br>
Più che nelle altre Ore, qui è accentuata l'azione di Dio che parla e si manifesta. Ma la Parola di Dio provoca ed esige una risposta. Per facilitare questo colloquio divino-umano, l'Ufficio delle letture comprende anche un Inno, tre Salmi, un'orazione. <br>
Non dovrebbe sfuggire l'indicazione dell’Istituzione Generale della Liturgia delle Ore (IGLO) che anche qui, come del resto già nella parte generale (cf nn. 20. 28), dopo aver ricordato che questa preghiera è di tutto il popolo di Dio, dichiara che essa appartiene «specialmente a quelli che sono consacrati al Signore in modo particolare» (IGLO 55). <br>
Rispetto al «Mattutino» del precedente Breviario, l'attuale Ufficio delle letture «pur conservando il carattere di preghiera notturna per il coro, deve essere adattato in modo che si possa recitare in qualsiasi ora del giorno, e avere un minor numero di salmi e letture più lunghe» (IGLO 57). <br>
Questo Ufficio ha dunque un duplice carattere: notturno e diurno. Per tale ragione è stata predisposta una duplice serie di Inni, una per quando si prega in ore notturne e una per quando si prega in qualsiasi ora del giorno. <br>
Il tempo più adatto per pregare l'Ufficio delle letture è dunque «qualsiasi ora del giorno» (IGLO 59), pur restando «lodevole» la tradizione di coloro che volessero recitarlo di notte o di buon mattino prima delle Lodi. In questo caso acquista il tono di celebrazione vigiliare e può essere recitato «anche nelle ore notturne del giorno precedente, dopo aver recitato i Vespri» ( IGLO 59 ) . <br>
Celebrazioni vigiliari. <br>
Dopo il ripristino, non senza lentezze, della Veglia pasquale «madre di tutte le veglie» si è sentito il bisogno di estendere questa consuetudine anche ad altre solennità come il Natale e la Pentecoste. Questa tradizione merita di essere conservata e promossa; eventualmente estesa anche ad altre solennità o in occasione di pellegrinaggi. I Padri e gli autori spirituali, infatti, spessissimo hanno esortato i fedeli, specialmente coloro che fanno vita contemplativa, alla preghiera notturna, con la quale si esprime e si incita all'attesa del Signore che tornerà: «A mezzanotte si levò un grido: Ecco lo sposo, andategli incontro!» (Mt 25,6); «Vigilate, dunque, poiché non sapete quando il padrone di casa ritornerà, se alla sera, o a mezzanotte, o al canto del gallo, o al mattino, perché non giunga all’improvviso, trovandovi addormentati» (Mc 13,35-36). <br>
Sono dunque degni di lode tutti coloro che conservano all'Ufficio delle letture il suo carattere notturno (IGLO 70-72). <br>
Ora media. <br>
Secondo una tradizione antichissima i cristiani erano soliti pregare per devozione privata in diversi momenti nel corso della giornata, anche durante il lavoro, per imitare la Chiesa apostolica. <br>
Questa tradizione, con l'andar del tempo, si concretizzò in celebrazioni liturgiche fissate a tempi determinati detti latinamente terza, sesta, nona, secondo la terminologia cronologica dei Romani antichi. <br>
Nel precedente Breviario queste tre Ore erano obbligatorie. La riforma liturgica del Vaticano II ha invece introdotto una duplice possibilità: <br>
- restano obbligatorie: per coloro che fanno vita contemplativa, per coloro che sono tenuti al coro, per coloro che l'hanno prescritta per Regola; sono raccomandate per coloro che fanno dei ritiri, esercizi spirituali o convegni pastorali. Il Concilio, quindi, non solo non le ha soppresse, ma le consiglia come una forma più completa di preghiera per coloro che lo possono o lo vogliono; <br>
- se ne può scegliere una: quella che più si adatta al momento della giornata, in modo che sia conservata la tradizione di pregare nel corso della giornata nel mezzo del lavoro. Per questo motivo è stata chiamata «Ora media» in quanto è destinata a santificare lo spazio intermedio fra Lodi e Vespri, fra la mattina e la sera. <br>
L'uso liturgico di santificare ciascuna di queste tre Ore permise di concentrare attorno a ciascuna ora qualche episodio della Pasqua del Signore o della primitiva comunità apostolica: <br>
- ora terza: si fa memoria della discesa dello Spirito Santo nella Pentecoste e della via dolorosa di Cristo verso il Calvario; <br>
- ora sesta: si fa memoria dell'Ascensione di Cristo, del suo aver sete sulla croce, delle tenebre del mondo al momento della passione, della preghiera di Pietro e la rivelazione che ebbe circa la salvezza dei pagani; <br>
- ora nona: si fa memoria dell’agonia di Cristo, della supplica del buon ladrone e la risposta del Crocifisso, della preghiera degli Apostoli al tempio e la guarigione dello zoppo alla porta Bella, dell'apparizione dell'angelo a Cornelio. <br>
L'ordinamento di Terza, Sesta, Nona è strutturato in modo da tener conto sia di coloro che dicono soltanto un'Ora, cioè l'«Ora media», sia di coloro che devono o desiderano dire tutte e tre le Ore. Per questo motivo ogni Ora ha gli elementi suoi propri. Solo la salmodia è comune; è prevista però una salmodia complementare per chi vuol recitare tutte e tre le Ore. <br>
Compieta. <br>
Compieta è l'ultima preghiera canonica del giorno, da recitarsi prima del riposo notturno (eventualmente anche dopo la mezzanotte) e pertanto, come dice il significato della parola, è la preghiera che dà «compimento» e «conclusione» al lavoro della giornata. <br>
Essendo la preghiera destinata a preparare e santificare il riposo notturno, ha per tema generale la confidenza in Dio. Si sa infatti che, secondo l'idea degli antichi, la notte è il tempo della pericolosità e delle insidie. Per questo la Chiesa mette sulle nostre labbra espressioni di fiducia nella protezione di Dio misericordioso. Ad essa è associato anche l'esame di coscienza di tutta la giornata e quindi acquista anche un carattere di pentimento e di richiesta di perdono a Dio. <br>
Concludendo questa riflessione sulla «orarietà» delle Ore e sulla natura e lo scopo di ciascuna di esse, vorremmo sottolineare ancora l'elemento specifico che le caratterizza: santificare tutto il corso del giorno e della notte per mezzo della lode divina (SC 84). <br>
L'Ufficio divino diventa così «segno sacramentale» di santificazione di tutta l'attività umana e, con i brevi momenti della preghiera delle Ore, mira a ordinare tutto e tutte le cose alla glorificazione di Dio e a coinvolgerli nell'economia della salvezza. <br>
Avendo come suo primo modello la lode trinitaria che è eterna, senza pause o interruzioni, la Liturgia delle Ore diviene «segno sacramentale» anche della lode trinitaria. <br>
Ne consegue che il rispetto dei tempi previsti per la preghiera delle Ore non è una semplice esigenza rubricale o giuridica, ma piuttosto l'esigenza di rispettare la «sacramentalità» di questa preghiera in quanto memoriale efficace di un determinato tempo di salvezza. Celebrare le Ore fuori del loro spazio sembra dare un tono falso alle preghiere che pure sono legate al mistero di Cristo compiuto in un tempo ben determinato. Per un principio di verità e di autenticità si richiede pertanto che «nel celebrare la Liturgia delle Ore si rispetti, per quanto è possibile, il loro vero tempo» (IGLO 29). 
</p>

<p>
Dimensione «personale» della Liturgia delle Ore <br>
L'eccessiva considerazione degli «elementi» della preghiera delle Ore e l'insistenza sulla necessità di una loro celebrazione «comunitaria» potrebbero creare il grosso equivoco di una preghiera estranea a colui che prega, una preghiera che non riesce a coinvolgere la sua personalità orante. <br>
Occorre dunque riflettere sulla dimensione «personale» di questa preghiera nel senso che ciascuno è chiamato ad entrarvi dentro come nella propria preghiera in modo che essa diventi fonte di pietà e nutrimento della propria preghiera personale» (SC 90). In una parola: la Liturgia delle Ore deve essere autenticamente pregata coinvolgendo tutta la persona in un insieme armonico di tempo e di preghiere. <br>
«Perché questa preghiera sia propria di ciascuno di coloro che vi prendono parte e sia parimenti fonte di pietà e di molteplice grazia divina, e nutrimento dell'orazione personale e dell'azione apostolica, è necessario che la mente stessa si trovi in accordo con la voce mediante una celebrazione degna, attenta e fervorosa» (IGLO 19) <br>
Tutto questo suppone che al movimento esteriore delle labbra deve accompagnarsi quello profondo dei pensieri, della volontà e degli affetti. E' forse opportuno ricordare che le «formule di preghiera» non sono preghiera, ma mezzi o strumenti per pregare. <br>
Come tutta la Liturgia, anche la preghiera delle Ore è una realtà sacramentale composta di elementi sensibili chiamati «segni». Mediante questi segni (salmi, letture, orazioni, ecc.) la realtà divina irrompe nella nostra vita di uomini. La Chiesa offre dunque degli strumenti di preghiera, dei «segni», ma il contenuto salvifico viene dall'alto. Attraverso questo spazio orante che noi offriamo, Dio effonde nell'oggi il suo mistero di salvezza. <br>
Possiamo pertanto dire che tutta la Liturgia delle Ore è azione santificante di Dio mediante la grande intercessione di Cristo nostro Sommo Sacerdote. Dal momento però che Cristo ha unito indissolubilmente a sé la Chiesa come sua Sposa, la sua e la nostra voce formano un unico cantico di lode al Padre. Ma come potrebbe Cristo assumere la mia preghiera e farla sua se io di fatto non prego limitandomi a pronunciare dei suoni e a muovere semplicemente le labbra? <br>
«Se il cuore non prega, la bocca si muove invano» e Cristo non può far sua una preghiera che in me non esiste. Se da una parte è doveroso occuparsi delle «tecniche» di preghiera e sul modo di recitare decorosamente la Liturgia delle Ore, dall'altra si tenga presente che a questi strumenti esterni deve fare riscontro una partecipazione interiore e personale di colui che prega. <br>
La quantità sulla quantità. <br>
Gesù stesso aveva messo in guardia i suoi contro la comune concezione pagana della preghiera che consisteva nello «stancare gli dei» moltiplicando le parole. Egli al contrario dice: «Non moltiplicate le parole come i pagani, i quali pensano di essere esauditi per la quantità delle loro parole» (Mt 6,7). <br>
Nel riformare la Liturgia delle Ore, il Vaticano II si è preoccupato della «qualità» della preghiera rivedendo la «quantità» della medesima. Distribuendo ad esempio i Salmi nell'arco di quattro settimane (prima erano concentrati in una settimana) non si è voluto certo incoraggiare la pigrizia col pregare di meno, ma si è voluto privilegiare la qualità aiutando a pregare meglio. Non si è voluto diminuire il tempo da dedicare alla preghiera, ma si è voluto allargare la strada del Signore perché possa più facilmente penetrare nel nostro cuore attraverso la lenta «ruminazione» delle preghiere che pronunciamo («la mente si trovi in accordo con la voce»). <br>
Già l'antico monachesimo orientale era arrivato alle stesse conclusioni secondo quanto ci riferisce Cassiano: <br>
«(I monaci) non pongano la loro compiacenza nella quantità dei versi, ma nella loro comprensione... Ritengano perciò molto più utile dire dieci versi con la necessaria calma contemplativa, che eseguire tutto il Salmo con quella confusione mentale che solitamente è generata dalla fretta di arrivare alla fine» (Cassiano, Institutiones, 2. 11). <br>
Nella nostra comunità, pertanto, interroghiamoci se c'è davvero questo desiderio di favorire una autentica preghiera «personale» ricercando la «qualità» dell'orazione senza per questo rubare il tempo alla preghiera. <br>
Comunione e comunità <br>
Per avere una Liturgia delle Ore che sia autentica preghiera «personale», occorre ricercare anche un giusto equilibrio con la sua dimensione «comunitaria». Coloro che pregano non sono una giustapposizione di persone, ma una «comunità» orante riunita e amalgamata dalla presenza dello Spirito del Signore Risorto. Con le parole di s. Ignazio di Antiochia dovremmo parlare delle nostre comunità in preghiera come di un coro che canta l'unica melodia divina nell'armonia formata dalla diversità delle voci: <br>
«Nel vostro spirito unanime e nella vostra carità all'unisono si canta Gesù Cristo. E formate tutti insieme un coro per cantare in un'armonia unica e in un'unica tonalità a una sola voce per mezzo di Gesù Cristo al Padre, affinché egli pure vi oda e riconosca, attraverso ciò che fate, come voi siete membra di suo Figlio» (s. Ignazio, Agli Efesini IV. 1-2). <br>
Lo stesso santo martire, scrivendo ai cristiani di Magnesia, diceva: <br>
«Quando vi radunate insieme, una sola sia la preghiera, una la supplica, una la mente, unica la speranza, nella carità, nella gioia santa che è in Gesù Cristo, oltre il quale nulla vi è di superiore. Tutti correte insieme come in un solo tempio di Dio, come a un solo altare, intorno all'unico Gesù Cristo, che è uscito dal solo Padre, e presso quello solo dimorò, e a quello solo è tornato» (s. Ignazio, Ai Magnesi, 8, 1) . <br>
E san Cipriano aggiungeva: «Vale più l'orazione concorde di pochi, che quella discorde di molti». <br>
Ne consegue che per pregare bene la Liturgia delle Ore si deve creare una «comunità in comunione» dove le singole voci oranti non sono annullate ma piuttosto convergono con il loro personale contributo di preghiera che si manifesta con la fusione delle voci nelle acclamazioni e nel canto, nel ritmo della salmodia, nel modo di eseguire i gesti previsti. <br>
Ci siamo soffermati a riflettere sulla Liturgia delle Ore mettendone in risalto la dimensione «oraria» e «personale». Caratterizzandosi come preghiera destinata, per antica tradizione cristiana, a «santificare tutto il corso del giorno e della notte» (IGLO 10) esige che se ne rispetti questa specifica dimensione «oraria» «celebrando le singole Ore osservando, per quanto è possibile, il loro vero tempo» (IGLO 29). <br>
Inoltre, per il fatto di essere essenzialmente preghiera di Cristo e della Chiesa, non si deve diminuire la portata «personale» di questa preghiera: Cristo e la Chiesa, infatti possono assumere la mia preghiera solo se di fatto io prego. Pronunciare parole ed emettere suoni dalle labbra, non è ancora pregare. La preghiera nasce dall'accordo della voce con la mente e con il cuore. Non dunque una preghiera anonima, ma una preghiera di persone oranti che si fondono insieme per formare una comunità in comunione e per essere membra armoniche dell'unico Corpo sacerdotale di Cristo Signore. 
</p>

<p>
5 - I SALMI <br>
Il nome - Il genere letterario
</p>

<p>
Proseguendo la nostra riflessione sulla Liturgia delle Ore, siamo arrivati a parlare di quella parte così preponderante costituita dai Salmi. <br>
Già la Costituzione sulla sacra Liturgia esortava a questo studio: «Poiché l'Ufficio divino in quanto preghiera pubblica della Chiesa, è fonte di pietà e nutrimento della preghiera personale, si esortano, nel Signore, i sacerdoti e tutti gli altri che partecipano all'Ufficio divino a fare in modo che, nel recitarlo, la mente corrisponda alla voce. A tale scopo si procurino una maggiore istruzione liturgica e biblica, specialmente riguardo ai Salmi» (SC 90; IGLO 102). <br>
Se vogliamo che la nostra mente si trovi in accordo con la nostra voce, dobbiamo necessariamente conoscere quelle parole e quelle espressioni che la Chiesa pone sulle nostre labbra. Iniziamo quindi con una certa sistematicità a scoprire il senso e il valore di queste antichissime preghiere in modo da avere una partecipazione più intelligente e spirituale alla preghiera liturgica della Chiesa qual è appunto la Liturgia delle Ore. <br>
Il nome <br>
Il nome «Salmo» ha la sua origine nella traduzione greca dei «Settanta» che dà a questo libro della Bibbia il titolo di «psalmòi», cioè «cantici da eseguire al suono del salterio». Il verbo greco «psallein» significa infatti pizzicare con le dita uno strumento a corda, detto «salterio». Furono quindi chiamati «psalmòi» quei cantici biblici che venivano cantati con l'accompagnamento di uno strumento a corda (il salterio o anche la lira). <br>
Nelle Bibbie ebraiche questo libro porta il nome di «tehillim», cioè «cantici di lode», ed occupava il primo posto tra quei libri che noi siamo soliti chiamare «sapienziali». <br>
I Salmi pertanto non sono letture, né preghiere scritte in prosa, ma poemi di lode. Quindi anche se talvolta sono stati eseguiti come letture, tuttavia, in ragione del loro genere letterario, giustamente furono chiamati dagli ebrei «cantici di lode» da pregare cantando. Ne consegue che, per questo loro costitutivo carattere musicale, anche quando vengono recitati senza canto, devono sempre conservare questo stile musicale che tende a muovere il cuore di quanti li pregano. <br>
L'origine. <br>
Quasi la metà di tutto il Salterio (150 Salmi) è attribuita a Davide. E' probabile che tale attribuzione sia sostanzialmente vera anche se si deve supporre che alcuni di questi Salmi molto antichi siano stati rimaneggiati con aggiunte o soppressioni per esigenze liturgiche. Altri autori sono: Asaf (cui vengono attribuiti 12 Salmi) capo di una famiglia di cantori che sopravvisse fino all'esilio; Core (11 Salmi) capo di un'altra famiglia di cantori; Mosè (1 canto), Salomone (2 Salmi), Heman (1 Salmo). Gli altri Salmi sono anonimi, per lo più inni di lode e di ringraziamento a Dio: fra di essi si distinguono i cosiddetti «Salmi graduali» (120-134) di origine levitica e composti per il canto processionale dei pellegrini in occasione della loro salita al Tempio nelle tre grandi feste di pellegrinaggio (Pasqua, Pentecoste, Tabernacoli). <br>
Come si vede, la formazione del Salterio non è stata fatta né a tavolino né in un ristretto periodo di tempo. Per la sua lenta composizione sono occorsi quasi un migliaio di anni lungo i quali ogni generazione ha portato il suo contributo, trasfondendo in questi canti le fervide preghiere di tutto un popolo, l'amore verso il proprio Dio, il lamento sulle miserie della vita quotidiana, il desiderio ardente verso un avvenire di serenità e di pace. <br>
Per avere un'idea sull'origine del Salterio possiamo fare un qualche paragone con i nostri canti popolari: il più delle volte non sappiamo chi sia l'autore, ma col passare delle generazioni i migliori di questi canti si sono affermati con qualche rimaneggiamento fino a divenire patrimonio comune di tutto un popolo. La stessa cosa possiamo dire dei Salmi: lo Spirito Santo ha ispirato questi poeti dello spirito e della preghiera mettendo sulle loro labbra quelle espressioni che Dio stesso ha ritenuto adatte ad esprimere l'intenso amore che lega un popolo al proprio Signore. <br>
In occasione della preghiera del sabato nella sinagoga, e soprattutto in occasione del lento salire a Gerusalemme per il pellegrinaggio, tutta la carovana dei pellegrini pregava cantando e lodando Dio per le immense meraviglie compiute a favore del suo popolo. I fiori del campo, gli uccelli dell'aria, sono tutti motivi che suscitano sentimenti di lode e di gratitudine a Colui che ha creato con sapienza e amore tutte le cose. <br>
La liturgia della sinagoga o del tempio diviene il momento privilegiato di esecuzione e di ascolto di questi canti; i migliori si imparano subito a memoria e ritornando a casa sono ripetuti con profonda commozione e rispetto quasi assaporando quei momenti indimenticabili trascorsi nella casa del Signore. <br>
All'epoca dei Maccabei (2° sec. a.C.) il libro del Salterio è pressoché definito così come noi oggi lo conosciamo. Dei numerosi canti ne sono conservati 150: quasi tutti portano un titolo che serve ad indicare l'autore, il genere poetico, il tono musicale con cui si deve cantare, l’uso liturgico, la circostanza della sua composizione. <br>
L'insieme dei 150 Salmi formò dunque uno dei Libri della Bibbia dell'Antico Testamento chiamato «Salterio». Al tempo di Gesù tale libro era già stabilizzato nei contenuti e costituiva la base principale della preghiera di ogni pio Israelita. Questo spiega come essi, dopo aver risuonato per secoli sulle labbra dei fedeli e nei cori dei Leviti ebrei, furono amati da Gesù che con parole tratte da essi espresse la sua angoscia e la sua confidenza con il Padre durante tutta la sua vita e soprattutto nei giorni della sua passione. <br>
La Chiesa li accolse come suo tesoro e da due millenni li ripete con quegli stessi sentimenti con i quali Gesù offrì lodi e suppliche al Padre. <br>
I Salmi diventano cosi abituali anche presso i cristiani tanto da suscitare questa testimonianza di S. Giovanni Crisostomo: <br>
«Se noi celebriamo le vigilie in Chiesa, Davide viene primo e ultimo e in mezzo; se facciamo lutto per i trapassati, se le vergini in casa siedono al telaio, ancora Davide è primo e ultimo e in mezzo. O meraviglia! Molti che appena conoscono i primi rudimenti delle lettere sanno il Salterio a memoria».
</p>

<h5>SALTERIO</h5>

<p>
Il Salterio ritma la vita quotidiana e segna la storia della cristianità. 
</p>

<p>
Di GIANFRANCO RAVASI - Era il 1970; avevo da poche settimane lasciato Roma e i miei studi accademici di teologia e di esegesi e avevo appena iniziato a insegnare nei seminari milanesi: ebbene, la prima, impacciata conferenza che fui invitato a tenere in una parrocchia fu proprio sui Salmi. Passò poi un paio d’anni e per tutto quel periodo non scrissi che qualche striminzito articolo o sussidio pastorale: il primo libro in senso stretto recante il mio nome fu proprio un commento essenziale a una cinquantina di Salmi. Posso dire che da quelle origini ormai lontane il Salterio è stato per me una sorta di 'abitudine' spirituale e umana, esegetica e poetica, intendendo per 'abitudine' quello che confessava nei suoi «Frammenti del diario intimo» lo scrittore svizzero ottocentesco Henri Frédéric Amiel: «è una massima vivente che diventa istinto e carne». Da allora, infatti, ai Salmi ho dedicato infinite ore della mia vita, conferenze e, credo, più di quattromila pagine: la trilogia di tomi che le Dehoniane pubblicarono tra il 1981 e il 1984, ininterrottamente riedita (fino a pochi mesi fa, nell’ennesima ripresa) da sola totalizza quasi tremila pagine. D’altronde, bisognerebbe riconoscere da parte di tutti i cristiani ai quali la Chiesa ha consegnato, ricevendolo dall’Israele di Dio, il Salterio come preghiera quotidiana la validità della suggestiva osservazione del filosofo <u>Soeren Kierkegaard: «Giustamente gli antichi dicevano che pregare è respirare. Si vede, così, quanto sia sciocco voler parlare di un perché. Perché io respiro? Perché altrimenti morrei. Così con la preghiera».</u> Ecco, dunque, la ragione secondo la quale il libro dei Salmi non dovrebbe mai staccarsi dalla nostra quotidianità. Se poi si volesse articolare e documentare maggiormente questa necessità radicale, oserei dire 'fisiologica', potrei proporre due profili sostanziali. Innanzitutto i Salmi sono poesia e musica, come dice già il termine greco stesso Psalmoi che è stato adottato per titolarli. Sono veri e propri canti da far risuonare 'con arte', come si suggerisce in uno di essi (47, 8), anzi da accompagnare con l’orchestra del tempio, secondo quanto appare nella grandiosa composizione finale, scandita da un alleluia corale modulato su trombe, arpe, cetre, timpani, corde, flauti, cembali (e il pensiero corre all’imponente Salmo 150 di Bruckner che esige un organico corale e strumentale rinforzato e trionfale). Sì, i Salmi sono un patrimonio letterario straordinario anche per le loro sconcertanti iridescenze poetiche che vanno da gioielli assoluti come l’indimenticabile e struggente 42-43, divenuto il mirabile «Sicut cervus» di Palestrina, fino a composizioni minime, devozionali e quasi scolastiche come le sole 17 parole ebraiche che sorreggono il 117, diventato però il «Laudate Dominum» d’una bellezza ultraterrena che Mozart ha incastonato nei «Vespri Solenni del Confessore». Anche se sbagliava sull’autore (il Davide tradizionale è un patronato fittizio assegnato a un repertorio in realtà plurisecolare a livello cronologico), aveva tuttavia ragione san Girolamo quando dichiarava che «Davide è il nostro Simonide, il nostro Pindaro, il nostro Alceo, il nostro Orazio, il nostro Catullo». E a denti stretti, secoli dopo, anche Nietzsche doveva riconoscere che «tra ciò che noi proviamo alla lettura dei Salmi e a quella di Pindaro o Petrarca c’è la stessa differenza tra la patria e la terra straniera». Dicevo sopra che due potrebbero essere i profili salmici da cui non si può prescindere. Ebbene, accanto alla poesia, c’è la 'lode', la preghiera, l’invocazione, la fede. Non per nulla gli Ebrei hanno apposto alle 150 composizioni il titolo di «Tehillîm», 'lodi' appunto. Un biblista francese, Jean Steinmann, li definiva «specchio dell’infinito e del finito, di Dio e dell’uomo». Infatti, da un lato i Salmi sono attestazione di una fiducia umana orante, che si muove lungo lo spettro cromatico spirituale che parte dal gelido e cupo violetto del lamento, dell’implorazione, della supplica, dell’infelicità e approda al rosso incandescente dell’inno festoso, della lode, della gioia. Ed è significativo che su queste parole così umane sia stato impresso il sigillo dell’'ispirazione' divina. Come osservava Bonhoeffer, «se la Bibbia contiene un libro di preghiere, dobbiamo dedurre che la parola di Dio non è solo quella che egli vuole rivolgere a noi, ma anche quella che egli vuole sentirsi rivolgere da noi». Ecco, allora, d’altro lato il volto di Dio, questo «conosciuto in Giuda», cioè nel popolo credente, come afferma il Salmo 76, 2. È un volto che talora affonda nella penombra e nel silenzio (si provi a leggere il Salmo 88) o, al contrario, è il luminoso oggetto del desiderio, come testimonia una sorprendente schermaglia di sguardi e di occhi che si intrecciano tra l’orante e il suo Signore (per tutti basti citare il 123). È un volto che si desidera incontrare con una fame e una sete di contemplazione che non è solo mistica, ma quasi biologica e istintiva: «Assaporate e gustate quanto è delizioso il Signore » (34, 9). È un volto che si vuole alla fine baciare in un abbraccio filiale: «Mio padre e mia madre mi hanno abbandonato, ma il Signore mi ha raccolto » (27, 10); «come un bimbo svezzato in braccio a sua madre è l’anima mia» (131, 2). Fino al punto di confessare: «Con te, che m’importa della terra?... La mia felicità è stare abbracciato a te… Perché tuo io sono» (73, 25.28; 119, 94). È per queste e molte altre ragioni che è affascinante vivere in compagnia del Salterio. È per questo che anch’io posso sottoscrivere, dopo una vita trascorsa coi Salmi, l’esclamazione di quel supremo maestro che è stato sant’Agostino: «Psalterium meum, gaudium meum!» Secondo san Girolamo il re biblico «è il nostro Pindaro, il nostro Alceo, il nostro Orazio».
</p>

<p>
«Tenete sempre presente alla vostra memoria questa preghiera: <u>"O Dio, vieni a salvarmi, Signore vieni presto in mio aiuto"</u>. Non per nulla questo versetto è stato messo in particolare rilievo (per dare inizio all’ufficio divino) rispetto a tutta la Scrittura. Accoglie in sé tutte le disposizioni dell’animo umano, conviene a tutte le situazioni e a tutte le circostanze. È un grido a Dio da qualunque situazione dolorosa in cui ci si possa trovare: esprime l’umiltà di una confessione filiale, la vigilanza di un sacro e costante timore, la considerazione della propria fragilità personale, la fiducia di essere esaudito, la convinzione di un aiuto sempre presente. Ha l’ardore dell’amore e della carità, la visione chiara delle insidie del nemico. <u>Questo versetto è una fortezza inespugnabile contro tutti gli attacchi dei demoni. Nell’accidia, nell’ansietà e nella tristezza non ci lascia disperare della salvezza: ci mostra che Dio non perde di vista la nostra lotta e non si allontana da coloro che lo supplicano.</u> Nella gioia e nell’allegrezza, invece, ci dice di non gonfiarci perché, senza l’aiuto di Dio, siamo incapaci di custodire un solo istante la situazione felice in cui ci troviamo» (Cassiano).
</p>


<hr>

<h5>Suddivisione</h5>

<p>
Da <a href="http://digilander.libero.it/ilTlc/mypag/salmi.htm" title="TLC" class="http">TLC</a> / Il corso vuole essere un ALLENAMENTO per LEADERS CRISTIANI (Trainamento de Liderança Cristà, Training Leaders Christians) basato sulle tecniche dei Cursillos di Cristianità, degli Esercizi Spirituali di S.Ignazio di Loyola, della Congregazione Mariana, della Legio Mariae e dell’Azione Cattolica; inoltre si ispira al movimento Search for Christian Maturity. I contenuti si basano sulla Sacra Scrittura e sui documenti del Concilio Vaticano II, per svolgere un’energica missione di evangelizzazione secondo le direttive del magistero della Chiesa.
</p>

<p>
Il Concilio Vaticano II° ha coniato questa bella definizione del Salterio: "I salmi sono la voce stessa della sposa (la Chiesa) che parla al suo sposo (il Cristo)". I salmi sono le parole che Dio ci ha insegnato per pregare e con le quali Egli vuole essere pregato.<br>
Dopo il concilio vaticano II° c'è stata da parte dei laici la riscoperta del Salterio che è diventato patrimonio del popolo di Dio (ricordiamo, ad esempio, la recita del. "Salmo responsoriale" durante la S.Messa e la "Liturgia delle Ore").<br>
I salmi, composti dall'epoca di Davide fino a quella dei Maccabei. sono un'opera. poetica e mistica estremamente complicata e sono ricchi di concetti, di nozioni teologiche e di frequenti simbolismi che a noi risultano spesso estranei.<br>
Talora, lo stesso salmo è stato rimaneggiato più volte, tanto che gli studiosi affermano che alcuni salmi sono stati rielaborati anche 500 anni dopo la loro stesura primitiva. con aggiunte o esclusioni di versetti.<br>
Per una corretta comprensione di quest'opera sarà opportuno ribadire, via via, alcuni concetti teologici e conoscere usi e costumi di allora. Di particolare importanza a questi fini sono stati gli studi compiuti a seguito di scoperte archeologiche.
</p>

<p>
Suddivisione di massima dei 150 salmi (Salterio)
</p>

<p>
Una curiosità: il Rosario (150 "Ave, Maria") è nato per sostituire la recita dei 150 salmi e, perciò, è stato denominato "Il Salterio dei poveri" o degli incolti.<br>
Il termine "Salterio" deriva dal greco "psaltérion" che significa "strumento musicale a corde.", la cetra, che accompagnava. il canto; "Salmi" ha origine. da "psalmoi" - sempre in greco - cioè "inni da cantare con musica".
</p>

<p>
Premettiamo che nessuna suddivisione risulta soddisfacente.
</p>

<p>
Suddivisione secondo 1'ebraismo.
</p>

<p>
Cinque parti quanti sono i libri del Pentateuco:<br>
<ol type="1" start="1">
<li>Salmi 1 - 41</li>
<li>Salmi 42 - 72</li>
<li>Salmi 73 - 89</li>
<li>Salmi 90 - 106</li>
<li>Salmi 107 - 150</li>
</ol>
Ognuna di queste 5 sezioni termina con un salmo che si conclude con la frase: "Sia benedetto il Signore, Dio d'Israele, da sempre e per sempre - Amen "
</p>

<p>
Il Pentateuco è la Legge e i salmi sono la preghiera del popolo di Dio.
</p>

<p>
Suddivisione di massima adottata da noi:
</p>

<p>
<ol type="1" start="1">
<li>Salmi 1 - 41 : sono i cosiddetti "Salmi di dialogo e di compresenza", sono i "Salmi - io" e i "Salmi - Jahve" nei quali entrano in dialogo io, persona che ho composto il salmo, e Jahve. Sono chiamati "Salmi di Davide'' perché a lui tradizionalmente attribuiti.</li>
<li>Salmi 42 - 49: "Salmi dei figli di Core". Sono dei corali levitici, cioè cantati dai Sacerdoti e hanno come centro Sion e il Tempio.</li>
<li>Salmi 50 e 73-83: attribuiti ad Asaf e sono connotati da un fortissimo nazionalismo. "Salterio di Asaf".</li>
<li>Salmi 84 - 89: "Salterio di Jahve" in cui il protagonista. è il Signore. Nell'A.T. ci sono modi diversi per indicare Dio. Il nome di Jahve non viene mai pronunciato dagli Ebrei, perché; secondo la loro cultura, dire il nome significava avere la piena conoscenza della persona. JHWH è il cosiddetto tetragramma sacro; sono queste le quattro lettere sacre. A proposito del grande rispetto dovuto a Jahve, ricordiamo che il comandamento "Non nominare il nome di Dio invano" significa che gli Ebrei non possono pronunciare il Suo nome nemmeno pregando.</li>
<li>Salmi 51 - 72 e altri (101, 103, 108, 109, 110, e da 138 145): sono salmi sparsi e contengono "lamentazioni" e anche una riflessione filosofica sul progetto di Dio e sulla sua conoscenza del cuore umano. Dal loro studio scaturisce un approfondimento della conoscenza di Jahve attraverso la sofferenza. Lettura del Salmo 139: è un bell'esempio di questa sezione. Nella liturgia cattolica questo salmo è stato mutilato perché sono utilizzati soltanto gli ultimi 2 versetti (23 e 24).</li>
<li>Salmi 93; 96-100 "Salmi di Jahvè; che regna. Jahve è il re dell'universo.</li>
<li>Salmi 113-118 / 135-136 / 146-150: "I tre Hallel", ossia i tre gruppi di salmi di lode che costituiscono il cuore, il vertice; del Salterio. "Hallel" (lode) è la parola iniziale del salmo- Sappiamo che i salmi del gruppo 113-118 venivano letti a Pasqua; 135-136 erano recitati alla conclusione della cena pasquale e nella celebrazione del sabato nella sinagoga (il sabato è la Pasqua della settimana); 146-150 sono stati inseriti nel Salterio dalla liturgia post-esilica.</li>
<li>Salmi 105-107: costituiscono il "Credo storico d'Israele" Sono 3 salmi che rendono in versione poetica ciò che nell'Esodo è scritto in prosa.</li>
<li>Salmi 111 e 112: "Salmi alfabetici sapienziali'' Ciascuno di 22 righe. (ogni versetto inizia , con una lettera diversa, seguendo l'ordine dell'alfabeto ebraico.</li>
<li>Salmo 119: "Salmo alfabetico" - Ogni strofa, molto lunga, inizia con una lettera diversa secondo 1'ordine dell'alfabeto greco.</li>
<li>Salmi l20-134: "Salmi di ascensione al Tempio" Di provenienza liturgica, erano cantati dai pellegrini che entravano in Gerusalemme e salivano al Tempio.</li>
<li>Salmi 90,91,92,94,95,102,104,119, 137: sono i "Salmi dispersi" o non inquadrati nelle precedenti categorie.</li>
</ol>
</p>

<p>
I titoli o iscrizioni
</p>

<p>
Sono abbastanza misteriosi per noi. Dovrebbero indicare:<br>
1) il genere letterario;<br>
2) le modalità di esecuzione (strumento e canto);<br>
3) 1'uso liturgico (soltanto alcuni).<br>
Altri titoli fanno riferimento alla situazione in cui è stato composto il salmo. Esempi: "II Salmo di Davide quando fuggiva davanti al figlio Assalonne" (Salmo 3). Il Salmo 30 "Canto per la festa della Dedicazione del Tempio" è liturgico.<br>
Altro esempio : Salmo 4 - genere letterario :salmo<br>
Modalità di esecuzione : per strumenti a corda
</p>

<p>
Un autore dice: "I salmi sono la nostra autobiografia umana e spirituale, la fusione fra il divino e l'umano, a volte collisione, a volte confronto, a volte abbraccio". (questa frase dovrebbe essere il sottofondo per la lettura personale del Salterio nel quale ci sono sempre due protagonisti: L'UOMO E DIO. Io mi pongo davanti a Lui e uso queste parole e Dio ora mi risponde con queste altre parole.
</p>

<p>
La teologia del libro dei Salmi
</p>

<p>
Per i loro grandi contenuti i salmi sono un compendio di tutta la teologia dell'Antico Testamento. I salmi, però, non sono dei brani in cui teoricamente è stata elaborata una teologia e, neppure un trattato di teologia ben strutturato perché sono il frutto dell'esperienza umana. Infatti prendono origine da una malattia, da una sofferenza da un tradimento, da una vittoria, da una grazia ricevuta.....<br>
Dio non è presentato in modo sistematico, ma come si rivelava in ciascun momento dell'esistenza umana. I salmi cantano il Dio dell'Alleanza, che entra in comunicazione con l'uomo trattandolo come un alleato, il Dio della storia - non quello asettico e lontano - che si fa storia di un popolo e storia personale. Dio entra nella mia storia. I salmi ci presentano il Dio vicino che diventerà l'Emmanule, il "Dio con noi".<br>
Questo concetto ci guida a una lettura cristocentrica del Salterio. Teniamo nuovamente presente che non c'è nei salmi una teologia sistematica, ma vi sono tanti elementi utili per avere 1'affresco di Dio.<br>
Uno dei contenuti più importanti, quasi un filo conduttore, è il passaggio graduale nella concezione della vita che passa dallo sheol (una sorta di catalessi, di sonno profondo) fino ad arrivare all'intuizione di una vita autentica oltre la morte.<br>
Sono concetti espressi, più che altro, attraverso i simboli.<br>
Lettura del Salmo I6 "II Signore, mia parte di eredità". Soffermiamoci sui vv. 10 e 11. Qui, siamo quasi alla risurrezione.
</p>

<p>
I principali eventi storici del popolo ebraico<br>
Presentazione del prospetto storico e annotazioni.
</p>

<p>
La storia del popolo d'Israele si inserisce nel contesto più ampio della storia dei popoli mediterranei.<br>
Nell'ultima fascia del prospetto, che ha per argomento "I libri della Bibbia nella storia", sono annotate le date approssimative della loro composizione. Per i salmi si parte dal 486 per arrivare al 429 a.C., poco prima del periodo ellenistico. Ovviamente, si tratta di una collocazione storica di massima. Infatti, pare proprio che l'estensione e la rielaborazione di questa opera spazino dall'epoca di Salomone (970 a.C.) fino al secolo prima di Cristo perché i salmi accompagnano la maggior parte della storia d'Israele.<br>
Alcune date riportate sono particolarmente significative come quelle che riguardano l'esodo e il periodo della monarchia.<br>
1) nel 933 a.C. il regno unitario di Salomone si divide e si costituiscono il regno d'Israele, al nord, con capitale Samaria; il regno di Giuda, al sud, con capitale Gerusalemme.<br>
2) Nel 721 a.C. il regno d'Israele viene distrutto dagli Assiri. E' l'epoca di formazione di grandi libri profetici e, anche, di alcune tradizioni del Pentateuco (tradizioni eloiste e deuteronomiste).<br>
3) 587-538: date fondamemtali. Sono i 51 anni dell'esiliio dei Giudei in Babilonia e costituiscono il periodo più significativo della spiritualità del popolo d'Israele.<br>
4) 70 a.C. , anno della distruzione di Gerusalemme, da parte di Tito. Da quel momento, essendo venuto a mancare il tempio, assumerà grande importanza la sinagoga<br>
5) 6-8 a.C., data presumibile della nascita di Cristo.
</p>

<p>
Quale concezione di Dio è presente nei salmi?
</p>

<p>
La teologia del Salterio non è riassumibile in poche parole. I salmi sono espressione di emozioni; potremmo dire che sono parole dell'uomo che inveisce, loda, prega, chiede. Ossia Dio è visto attraverso le emozioni dell'uomo. Ogni salmo ha la sua diversa sottolineatura di Dio. Il Salterio è una composizione liturgica, cioè i salmi non sono stati composti per la meditazione personale, ma nascono per l'uso liturgico, assembleare, comunitario. Ogni salmo, anche il più personale, ha sempre una dimensione comunitaria perché è voce di un popolo e non di un singolo. E' bene sottolineare che il contesto normale per la proclamazione dei salmi è la liturgia e che quando si legge un salmo si è sempre nella dimensione della Chiesa.
</p>

<p>
Il simbolismo del Salterio
</p>

<p>
I salmi sono ricchi di immagini e, quindi, è importante capire quali simbolismi sono presenti in esse.<br>
I simbolismi sono riuniti in 4 grandi gruppi:<br>
due verticali; uno verso l'alto e uno verso il basso, due orizzontali; uno che usa simboli umani e uno che usa simboli cosmici.<br>
Analizziamo i vari gruppi.<br>
A) I° verticale: simbolismo teologico; verso Dio. Tutto ciò che richiama l'altitudine viene usato per spiegare Dio ( monti, tuoni, fuoco che sale verso l'alto, le ali degli uccelli e tutto ciò che esprime altezza e movimento verso l'alto) quando troviamo questi simbolismi abbiamo solitamente l'idea del Dio-eroe potente in battaglia; del Dio del tuono, del Dio che combatte contro i suoi nemici, ossia del Signore degli eserciti. Il salmista descrive Jahvè attraverso ciò che è più usuale. I salmi sono vicinissimi alle parabole evangeliche perché sono la voce di un popolo che vive concretamente. Spesso nei salmi c'è la descrizione dell'organismo di Dio, quasi una visione antropomorfa di una persona ( braccio, mano, cuore, occhi, orecchio…) che ha una sua psicologia (commozione di Dio, ira, arrabbiatura,…..). Tutto questo appartiene alla dimensione verticale e i simboli ci descrivono ciò che Dio è secondo il salmista.<br>
B) I° orizzontale: simbolismo antropologico, cioè umano. In questa dimensione sono presenti diversi elementi: a) ci sono dei paragoni che tengono presenti gli animali, ma servono a descrivere l'uomo (la cerva, l'aquila, il mulo, ecc…). Si tratta, chiaramente di un simbolismo antropologico; b) paragoni tolti dal mondo vegetale (l'albero secco confrontato con l'albero verde; l'erba che il mattino è verde e la sera è già falciata e dissecca - come l'uomo -; ecc...); c) paragoni presi dalla vita comune, come la pigiatura; simbolismi tratti dall'organismo umano (carne, ossa...) che non spiegano Dio, ma l'uomo.<br>
C) II° orizzontale : simboIismo cosmoIogico. C'è Dio, c'è il cosmo creatura di Dio. Al contrario di tutte le religioni dell'epoca, gli ebrei non vedono nel cosmo una sorta di panteismo (cioè ogni cosa è emanazione di Dio, ha quasi un'anima). Per loro le cose sono solo creature di Dio, e ci parlano di Lui e non hanno in sé una parte di Dio (vedere la differenza con le religioni egiziana e babilonese). In questo simbolismo ci sono elementi che qualificano il creato, cioè l'esistenza, e il suo opposto, cioè il nulla. II creato è cosa bella, mentre il nulla è cosa spaventosa, come il leviatan (il mostro marino per eccellenza).<br>
D) II° verticale : simbolismo verso il basso, infernale. Esiste il cielo, al lato opposto ci sono gli inferi, lo sheol. All'inizio del pensiero ebraico lo sheol è il regno delle ombre, simboleggiato soprattutto dal sepolcro, che è buio. Spesso è considerato il nemico da combattere come il leone o il cacciatore, la malattia o la notte, che sono simboli che richiamano la fine di tutto, appunto lo sheol.
</p>

<p>
Ulteriore classificazione dei salmi in famiglie
</p>

<p>
E' una classificazione di massima, perché suddividere i salmi in modo categorico è impossibile.<br>
1- La famiglia innica, degli inni esprime l'esigenza di lodare chi sta sopra di noi. Tutto il Salterio è innico se consideriamo i salmi come un moto del cuore e non come un genere letterario.<br>
La struttura: 1) invito alla preghiera; 2) contenuto che esprime alcune idee su Dio; 3) conclusione che riprende, quasi sempre, l'invitatorio<br>
Gli inni si dividono in:<br>
a) inni alla creazione vista come una manifestazione di Dio. L'uomo può dal creato arrivare a Dio.<br>
Oltre alla creazione, anche la storia stessa è manifestazione della potenza del Signore. Ricordiamo i grandi inni sul passaggio del Mar Rosso, ad esempio. Jahvè entra in comunicazione con l'uomo. Altro esempio: nel Salmo 97 l'invitatorio e la conclusione si richiamano sul tema della gioia.. E' un inno alla creazione e gli elementi del creato rendono lode a Dio;<br>
b) inni di Sion, che sono la celebrazione della. Città Santa e del Tempio, visto come un cosmo in piccolo.<br>
II Salmo 84 è di pellegrinaggio, cioè uno dei canti tipici dei pellegrini che si recano in Terra Santa - Lettura Salmo 84 - La conclusione e 1'invitatorio si richiamano : nel Tempio di Dio c'è posto per tutti;<br>
c) inni di Jahve - Re della regalità.<br>
Vi prevalgono la lode di Jahve e la raffigurazione del suo regno eterno. Lettura Salmo 93.<br>
2 - Famiglia delle suppliche. Molti salmi sono delle suppliche e cantano la tragedia del dolore e della sofferenza causati dal nemico (malattia, peccato, rimorso, senso della lontananza da Dio, sconfitta. militare, ingiusta accusa..). Per questo le suppliche sono uno degli elementi più importanti del Salterio. Nei salmi i protagonisti sono due : io e Dio, che qui è in veste di accusato. Molto spesso nelle suppliche c'è la tragicità di una situazione che era. felice poco prima e adesso è disastrosa. E questo paragone aumenta la sofferenza, ma, pur nella tragicità, le suppliche si aprono sempre alla speranza in un futuro in cui lo sdegno di Dio finirà.<br>
Ecco perché la preghiera cristiana. deve essere quella dei salmi : noi cristiani dobbiamo avere sempre la speranza.<br>
Le suppliche si dividono in :<br>
a) personali;<br>
b) comunitarie, cioè; suppliche ufficiali della nazione intera colpita dall'abbandono di Dio. Molti di questi salmi sono infatti, propi dell'esilio e terminano con la speranza e con essi tutta la nazione d'Israele chiede al Signore il perdono e la pietà.<br>
Annotazioni: alcuni salmi sono citati in diverse famiglie, altri sono talmente compositi da non rientrare in nessuna di esse.
</p>

<p>
FAMIGLIA INNICA<br>
Inni alla creazione: 29/ 18 / 68/ 77 / 144 A /97/136 / 149 /8 / 104/ 19 A/ 33/ 100/ 111/ 113/ 114/ 135/ 117/ 145/ 146/ 147/ 148/ 150/<br>
Inni di Sion: 46/ 48/ 76/ 84/ 87/ 122/ 132/ 137/<br>
Inni di YAWE'-Re 93/ 96/94/ 97/ 98/ 99/ 10/47/
</p>

<p>
FAMIGLIA DELLE SUPPLICHE<br>
Suppliche personali 3/ 5/ 6/ 7/ 13/17/22/25/26/28/31/35/38/39/42/43/51/ 54/55/56/57/59/61/63/64/69/71/86/88/102/109/130/140/ 141/142/143/<br>
Suppliche comunitarie: 44/60/74/79/80/83/85/89/90/123/137/
</p>

<p>
FAMIGLIA DELLA FIDUCIA E DEL RINGRAZIAMENTO<br>
Fiducia: 4/11/15/23/27/46/62/7.25/131/<br>
Ringraziamento: 40/41/52/92/107/116/138/
</p>

<p>
FAMIGLIA DEI SALMI REGALI<br>
Salmi di intronizzazione: 2/72/110/ Preghiere del Re: 7/144 A/<br>
Preghiere per il Re: 21/61/72/84/89/132/<br>
Preghiere in onore del Re: 20/21/45/89/101/132
</p>

<p>
FAMIGLIA LITURGICA<br>
Salmi d'ingresso: 15/24/<br>
Requisitorie: 50/78/81/95/75/82/<br>
Salmi di pellegrinaggio 95/24/84/122/
</p>

<p>
FAMIGLIA SAPIENZIALE<br>
1/14/37/49/53/73/91/112/119/127/128/133/139/
</p>

<p>
FAMIGLIA STORICA<br>
78/105/106/136/111/114/135/
</p>

<p>
TAVOLE CRONOLOGICHE
</p>

<p>
ABRAMO ISACCO E GIACOBBE<br>
I PADRI E I PATRIARCHI<br>
Migrazione di Abramo da Ur dei Caldei (Gn 12)Isacco Figlio di Abramo(Gn 21)Giacobbe figlio di Isacco (Gn 25) 1850 a.C.circa1750 a.C.circa Grande sviluppo della civiltà babilonese sotto Hammurabi
</p>

<p>
GLI EBREI IN EGITTO<br>
Storia di Giuseppe figlio di Giacobbe, e i suoi fratelli in Egitto(Gn 30,37) Migrazione del clan patriarcale di Giacobbe verso il sud, fino in Egitto (Gn 46)Morte di Giacobbe (Gn 50) e di GiuseppeIn Egitto oppressione del popolo ebraicoNuove ondate di genocidio e di oppressione nei confronti degli ebrei (Es 2,4)400 anni di schiavitù in Egitto 1750 a.C.circa1650 a.C.circa1560 a.C.circa1500 a.C.circa1450 a.C.circa1370-52 a.C.circa Gli hyksos ("i signori stranieri") invadono l'EgittoGli hyksos cacciati dall'EgittoSviluppo della civiltà minoicaA Creta declino della civiltà minoicaIn Egitto, tentativo monoteista di Amenofi IV (Akhenaton)
</p>

<p>
L'ESODO DALL'EGITTO<br>
Esodo degli Ebrei dall'Egitto sotto la guida di Mosè per mano di JHWH (Es 12)Peregrinazione di circa 40 anni nel deserto del Sinai (Gn 15,22ss)Morte di Mosè (Dt 34): gli succede Giosuè (Dt 34)Giosuè conduce gli Ebrei nella terra di Canaan (Palestina) (Gs 1-12) e la conquista combattendo contro i cananei e i filistei 1292-1250 a.C.1280 a.C. circa1250-1225 a.C. circaprima del 1200 a.C. circa1200 a.C. circa Ramses II (1304-1238) forse è il faraone dell'esodoApogeo degli ittiti a scapito dell'EgittoGuerra di Troia
</p>

<p>
PERIODO DEI GIUDICI (1200-1025 a.C. circa)<br>
I giudici (=capi), scelti da JHWH guidano gli ebrei a difendersi dai cananei e filistei 1200-1300 a.C. circa I filistei occupano la costa nord di Cannan
</p>

<p>
LA MONARCHIA (1030-933 a.C. circa)<br>
Regno di SaulRegno di DavidConquista di GerusalemmeRegno di SalomoneCostruzione del tempioDivisione del regno, Israele al nord con capitale Samaria, Giuda al sud con capitale GerusalemmeIl regno di Israele è distrutto dagli assiriGiosia re di Giuda (640-609 a.C.) opera la riforma religiosa sulla base del deuteronomioNabucodonosor, re dei babilonesi, distrugge Gerusalemme e deporta i giudei in Babilonia51 anni di esilio dei giudei in Babilonia 1030-1010 a.C. circa1010-970 a.C. circa970-933 a.C. circa933 a.C753 a.C. circa (scritti: Am, Os, Is 1-39)721 a.C650 a.C (scritti: Sof)612 a.C (scritti: Naum, Ger)600-587 a.C(scritti: Ez,Ab,Gs,Gd,1-2Sam,1-2Re,Lam)587-538 a.C539 a.C Fondazione di RomaI medi e i babilonesi distruggono Ninive, capitale dell'AssiriaIl re persiano Ciro II conquista babilonia
</p>

<p>
DOMINAZIONE PERSAINA (538-333 a.C.)<br>
Ciro II, con un editto (Esd 1,1-4), libera i giudei che ritornano in palestina Lo scriba Esdra porta da Babilonia "il libro della Legge di Mosè" (Ne 8,1) che tutto il popolo accetta come normativoRicostruzione del tempio di Gerusalemme; celebrazione della pasqua (Esd 5,1-6,22) 538 a.C (scritti: Is 40-66)(scritti: Ag, Zc 1-8)520-515 a.C(scritti: Sap,Pr,Gb,Ct,Sir,Qo)486-429 a.C(scritti: Sal,Ml,abd, redazione finale Torah, Gn,Es,Lv,Nm,Dt) La Grecia di Pericle
</p>

<p>
PERIODO ELLENISTICO (333-63 a.C.)<br>
333a.C (scritti: Ne, Esd, 1-2Cr)300-200 a.C. (scritti: Rt,Gio,Est,Gdt,Gl,Tb200-100 a.C( scritti: Zc 9-14, Bar, Dn, 1-2Mac) Alessandro Magno conquista il Medio Oriente e la Palestina
</p>

<p>
PERIODO ROMANO (63 a.C. - ……..d.C.)<br>
Nascita di Gesù 6337-429 a.C.-4 d.C7a.C. circa6 d.C.14-37 d.C.18-36 d.C.26-36 d.C.30 d.C. circa Pompeo conquista GerusalemmeErode il Grande, alleato dei romani, regna sulla Palestina (Mt 2)Augusto Imperatore dei romaniLa Palestina diventa provincia romana con il nome di GiudeaTiberio imperatore dei romaniCaifa sommo sacerdote (Gv 11,49)Pilato governatore romano della PalestinaGesù di Nazaret, passione morte e resurrezione
</p>

<p>
<ol type="1" start="3">
<li>FAMIGLIA DELLA FIDUCIA E DEL RINGRAZIAMENTO:</li>
</ol>
</p>

<p>
a) Fiducia - Di per sé è difficile da definire, perché in tutti i salmi è diffusa la fiducia in Jahvè. Sovente il credente non chiede nulla di particolare, ma esprime una marcata fiducia in Dio. E' molto tenue la demarcazione fra la dimensione personale e quella comunitaria perché la fede biblica è sempre comunitaria (Jahvè salva il suo popolo). Per chiarire meglio il concetto potrei pregare: "Io, o Signore, spero in Te per noi". Fonte certa della fiducia è la fedeltà di Dio. Quindi: "Io mi fido di Te, o Signore perché sei fedele".<br>
b) Ringraziamento - Sono salmi espressione di riconoscenza per un dono ricevuto e sono così detti perché in essi si passa dall'esposizione di una situazione tragica alla certezza dell'esaudimento. Il Signore mi esaudisce non per i miei meriti, ma perché Egli è misericordioso (la concezione della Croce). Alcuni di questi salmi sono personali, altri comunitari.<br>
<ol type="1" start="4">
<li>FAMIGLIA DEI SALMI REGALI</li>
</ol>
Riguardano il Re, sono salmi importantissimi e sono da ricollegare a 2 Samuele, 7 che è un brano messianico per eccellenza, in cui si manifesta il messianismo regale che vede il Messia come un Re concreto discendente da Davide. Il testo in ebraico gioca su due significati dello stesso termine "casa": I) edificio 2) discendenza.<br>
I primi salmi elencati nel prospetto sono di intronizzazione, ma una volta finita la discendenza davidica l'attesa diventa escatologica.<br>
<ol type="1" start="5">
<li>FAMIGLIA LITURGICA</li>
</ol>
Vi sono compresi salmi cantati nelle diverse feste oppure originati da un festa.<br>
a) Salmi d'ingresso: contengono le condizioni necessarie, come la fedeltà al decalogo, per entrare nel Tempio alla presenza del Signore. E' richiesta, soprattutto, la purezza di cuore che non è un atteggiamento esteriore. Infatti questi salmi solitamente esprimono l'esigenza dei sacrifici esteriori, ma anche del cuore contrito e umiliato.<br>
b) Salmi requisitorie: riecheggiano un processo in cui, di solito, l'uomo e Jahvè entrano in contrasto e, spesso, Dio è l'accusato considerato bisognoso di essere difeso.<br>
c) Salmi di pellegrinaggio: sono molto belli ed erano cantati dai pellegrini che salivano al Tempio.<br>
Appunti III^ lezione<br>
<ol type="1" start="6">
<li>FAMIGLIA SAPIENZIALE</li>
</ol>
Vi appartengono salmi diffusi in tutto il Salterio. Ne fanno parte i cosiddetti "Salmi alfabetici" che sono strutturati in modo da essere facilmente; imparati a memoria.<br>
<ol type="1" start="7">
<li>FAMIGLIA STORICA</li>
</ol>
Comprende salmi che rievocano i grandi doni di Dio e le vicende della storia del popolo d'Israele guidato dal Signore.
</p>

<p>
SALMO 1<br>
a) Lettura di varie versioni. Commento<br>
Una digressione: lettura, Atti degli Apostoli 13, 33 ("Mio figlio sei tu, oggi ti ho generato") e salmo 2, versetto 7 ("Tu sei mio figlio, oggi ti ho generato").<br>
Molto spesso il salmo 1 e il salmo 2 venivano letti. come un unico componimento, tanto che i Codici occidentali invece di indicare "del salmo 2" citano "del salmo 1". Entrambi i salmi parlano di una stessa realtà, il Re, ma sotto due diversi aspetti e, cioè, il primo dice come dovrebbe essere il re, mentre il secondo ci porta più direttamente nel contesto del re-messia che dovrà venire.<br>
Il testo ebraico del salmo 1 inizia con la prima lettera dell'alfabeto ebraico (alef) e termina con l'ultima (tau) come a significare che vi è racchiuso tutto l'alfabeto, tutta la parola, tutta l'esperienza più preziosa d'Israele. E' uno dei salmi che celebrano la Torah, la Legge. Ed è anche uno dei salmi sapienziali composti dal saggio che scruta le due vie. L'esperienza insegna che ci sono i giusti e gli empi. Il saggio pensa e si chiede: è meglio stare con gli uni o con gli altri?; chi è l'empio e chi è il giusto?<br>
E ancora: il giusto che soffre perché soffre? Il giusto che muore soffrendo avrà una ricompensa nell'altra vita? E' questo il cammino della sapienza che si riflette sull'esperienza. il sapiente risolve questi quesiti riportandoli a Dio.<br>
Alcuni studiosi hanno interpretato il salmo l. come liturgico, da cantare nella "Festa del rinnovo dell'alleanza", ma non è possibile l'aggancio a una ricorrenza della cui esistenza non si è certi. Si tratta, piuttosto, di un salmo sapienziale che contiene l'invito ad aderire alla Legge del Signore.<br>
E' quasi un avvertimento per chi si accinge a leggere il Salterio; è come una di quelle frasi che erano scritte sui frontoni dei templi antichi. Colui che vi entrava doveva cercare di metterla in pratica. Questo salmo parla della bontà di Jahvè che ci offre due vie per permetterci di esercitare la nostra libertà.
</p>

<p>
b) Struttura del Salmo 1<br>
vv 1, 2, 3 - Contengono il ritratto del giusto costruito in negativo e successivamente in positivo e, per ultimo, con un simbolismo ("l'albero piantato lungo corsi d'acqua").<br>
vv 4-6 - Ritratto dell'ernpio con un simbolismo ("la pula che il vento disperde"), una negazione ("non reggeranno gli empi nel giudizio") e, infine, con una antitesi ("la via degli empi andrà in rovina").<br>
La struttura di questo salmo non è simmetrica e il linguaggio non è eccellente ed è carico di simbolismi.<br>
1) Il I° simbolismo è quello delle due vie e ci richiama: a) la tentazione b) la libertà<br>
2) Il II° simbolismo è quello dell'albero (vedi Geremia 17, 7-8) che simboleggia il giusto, ma anche la Torah, linfa vitale dell'albero stesso. Notiamo che il simbolismo arboreo era molto usato.<br>
3) Il III° simbolismo: agricolo. la pula che il vento disperde viene citata dopo l'albero che dà 1'idea della solidità.<br>
4) IV° simbolismo: giudiziario. V. 5 la. voce verbale "non reggeranno" va letta anche " non potranno alzarsi nel giudizio", cioè "non potranno parlare in giudizio in propria difesa"<br>
5) V° simbolismo: quantitativo. All'inizio del salmo gli empi erano i più numerosi, mentre alla fine i giusti diverranno tanti.<br>
6) VI° simbolismo: temporale. Ci sono due concezioni del tempo:<br>
a) Il tempo lineare, quello normale, con le stagioni che si susseguono;<br>
b) Il tempo circolare e perfetto: "la legge del. Signore, la sua legge medita giorno e notte", cioè continuamente.<br>
Il tempo lineare fa pensare alla vita terrena, quello circolare alla vita eterna<br>
7 ) VII° simbolismo: cosmico. Entrano in gioco i vari elementi che compongono il cosmo.<br>
Rileggiamo i vv 1-3: contengono il ritratto del giusto e iniziano con una beatitudine, un macarismo (dal greco macaria). Nell'Antico testamento i macarismi sono di due tipi:<br>
1) sapienziale<br>
2) spirituale, ma anche liturgico<br>
In questi primi tre versetti sembrerebbe contenuto un macarismo liturgico (teologico).<br>
Esempi di macarismo sapienziale: Prov. 3,13; Qoelet 10,17<br>
Esempio di macarismo più spirituale e liturgico: salmo 2, 12 Esempio di macarismo più spirituale: salmo 32, 1 e 2<br>
La beatitudine con cui inizia il salmo 1 non nasce dall'ubbidienza meccanica a un comando, ma dall'amore per Dio e per la sua legge. Nel caso di esecuzione pedissequa degli ordini di Jahvè l'uomo diventerebbe un fariseo. L'amore del fedele per Dio scaturisce dall'amore di Dio per il fedele. La felicità consiste nell'amare e nell'essere amato. Il Salterio inizia con una beatitudine e già ci sentiamo nella dimensione dell'amore.
</p>


<hr>

<h5>Turoldo - Ravasi</h5>

<p>
Per dossologia nella liturgia cristiana si intende di solito un'esclamazione rituale, una formula, un breve inno, che loda, esalta e glorifica Dio; la parola deriva dal greco doxa, che significa gloria.
</p>

<p>
David Maria Turoldo<br>
Gianfranco Ravasi
</p>

<p>
VIENI DI NOTTE<br>
Vieni di notte, ma nel nostro cuore è sempre notte:<br>
e dunque vieni sempre, Signore.<br>
Vieni in silenzio, noi non sappiamo più cosa dirci:<br>
e dunque vieni sempre, Signore.<br>
Vieni in solitudine, ma ognuno di noi è sempre più solo:<br>
e dunque vieni sempre, Signore.<br>
Vieni figlio della pace, noi ignoriamo cosa sia la pace:<br>
e dunque vieni sempre, Signore.<br>
Vieni a liberarci, noi siamo sempre più schiavi:<br>
e dunque vieni sempre Signore.<br>
Vieni a consolarci, noi siamo sempre più tristi:<br>
e dunque vieni sempre Signore.<br>
Vieni a cercarci, noi siamo sempre più perduti:<br>
e dunque vieni sempre Signore.<br>
Vieni, tu che ci ami, nessuno è in comunione col fratello<br>
se prima non è con te, o Signore.<br>
Noi siamo tutti lontani, smarriti,<br>
ne sappiamo chi siamo, cosa vogliamo:<br>
vieni, Signore. Vieni sempre, Signore.
</p>

<p>
INTRODUZIONE
</p>

<p>
«Si rimane sorpresi a prima vista che nella Bibbia vi sia un libro di preghiere. La Bibbia non è infatti tutta una parola di Dio rivolta a noi? Ora le preghiere sono parole umane e perciò come possono trovarsi nella Bibbia? Se la Bibbia contiene un libro di preghiere, dobbiamo dedurre che la parola di Dio non è soltanto quella che egli vuole rivolgere a noi, ma è anche «quella che egli vuole sentirsi rivolgere da noi». Queste righe scritte da Dietrich Bonhoeffer, il teologo cristiano martire nel carcere nazista di Flossenbiirg la mattina del sabato santo 1945, spiegano limpidamente al credente il significato di queste centocinquanta liriche che la tradizione ebraica ha chiamato Tehillim, «Lodi», e quella greca Psalmoi, «Inni da cantare con musica».<br>
Proprio perché parola dell'uomo questi carmi sono intrisi di lacrime e di sorrisi, di sofferenza e di speranza, di supplica e di ringraziamento e, nonostante la tradizionale attribuzione globale a Davide, il re della dinastia messianica, essi coprono un arco storico e letterario ampio quanto l'intera storia d'lsraele. Si va, infatti, dal canto della tempesta «dai sette tuoni», un testo forse del XII sec. a.C. opera di un Israele appena approdato nella terra di Canaan, alla marcia militare dei Hasidim, «i pii» combattenti dell'epoca dei Maccabei nel 167-164 a.C. (Salmo 149), passando attraverso la potente ode di Davide raccolta dal Salmo 18 e la straziante elegia pronunziata «lungo i fiumi di Babilonia» durante l'esilio del VI sec. a.C. (Salmo 137).<br>
In questo spirito si può dire che, per il credente, il Salterio sia, come scriveva il teologo mistico russo Pavel Evdokimov, «nella vita come un santuario che non è separato da nessuna grata rispetto alla strada e alla casa». È per questo che la stessa definizione dei «generi letterari», cioè dei modelli fondamentali entro cui l'incandescenza dei sentimenti e della fede si ordina e si esprime, corrisponde ai grandi itinerari della vita.<br>
Le «suppliche» occupano un terzo dei Salmi proprio perché nella vita il colore della miseria domina su quello della gioia e forse anche perché la stessa fede conosce più spesso il silenzio e l'oscurità che non l'abbandono gioioso e la festa. Gli «inni» parlano a Dio dell'orizzonte cosmico, delle sue aurore, delle notti in cui vagolano cani rabbiosi (Salmo 59), delle primavere (Salmo 65), del mare spazioso solcato da navi e da balene (Salmo 104). ..Gli inni parlano anche di Sion, «la città del nostro Dio, monte santo, splendida vetta» (Salmo 48), parlano della storia d'lsraele, una storia che non, è «un groviglio arruffato di fili di cui non si vede il bandolo» -come diceva un antico inno sumerico -, ma è il terreno su cui Dio si rivela e in cui agisce. È così che si canta la storia della salvezza nel «Grande Hallel» del Salmo 136, che si celebra il progetto del Re supremo del tempo e della storia (Salmi 96-99), che si attende l'alba messianica di un mondo privo di vittime dell'ingiustizia e di oppressi (Salmo 72).<br>
Proprio perché è «anatomia dell'anima», come diceva il riformatore Calvino, il Salterio è la testimonianza delle crisi di fede (Salmo 73) ma anche dei vertici luminosi della mistica (Salmo 16), è la registrazione autobiografica delle disperazioni più tenebrose (Salmo 88) ma è anche la dolce certezza dell'essere come «un bimbo svezzato» tra le braccia di un Dio che sa essere padre e madre (Salmo 131): «.Padre e madre mi hanno abbandonato, il Signore -lui solo -mi raccolse!» (Salmo 27,10). Proprio perché «canto di ogni giorno e canto per ogni giorno», secondo la definizione di uno dei grandi maestri giudaici del I-II sec. d.C. rabbì Aqiba, il Salterio spalanca le sue poesie sul brusio delle strade;10 sulle opere e sui giorni, sulle piccole e grandi cose che i sapienti d'Israele cercavano di comprendere. Si spalanca anche nelle ore tragiche dello stato ebraico: «1 nemici han tutto distrutto, devastato il tuo Santuario; come belve in delirio urlavano e issarono in piena assemblea i loro vessilli... Abbattevano con la scure e l'ascia le porte; han tutto mandato in frantumi, dato fuoco al tuo Santuario!» (Salmo 74).<br>
Ma il Salterio si schiude anche sulle tragedie della coscienza, sul dramma interiore del peccato: il Miserere (Salmo 51) e il De profundis (Salmo 130) sono due simboli letterari e spirituali che ormai appartengono a tutta l'umanità. Sì, perché se il Salterio è nato nella fede ed è stato cantato nella fede, è anche testimonianza dell'umanità, del suo respiro di gioia e di dolore, di bellezza e di amarezza.<br>
Nella sua opera "Aurora" il filosofo Friedrich Nietzsche scriveva: «Tra ciò che sentiamo alla lettura dei Salmi e ciò che proviamo alla lettura di Pindaro e Petrarca c'è la stessa differenza che intercorre tra la patria e la terra straniera». Relegati troppo spesso solo su libri di pietà, imprigionati in commenti religiosi e vagamente spiritualistici, <u>i Salmi chiedono di uscire dalle aree sacre, di ritornare nel rumore delle città, di essere ascoltati e magari pronunziati anche da chi non ha nessun Dio. Perché essi sono il microcosmo dell'umanità: nello specchio dei loro simboli e delle loro intuizioni ogni uomo che cerca può forse trovare qualcosa, ogni uomo che ama può forse incontrare una parola suprema.</u> È per questo che la trama su cui si snoda questa nuova edizione integrale del Salterio vuole seguire e unire un doppio itinerario. Da un lato c'è il desiderio di far balenare al credente «i mirabili tesori di queste preghiere», come ha suggerito il Concilio Vaticano II nella Dei Verbum (n. 15); c'è il desiderio di farli cantare attraverso una versione che non sia grezza e inceppata ma fluida e ritmica, anche perché l'ultimo salmo, il 150, evoca l'accompagnamento degli otto strumenti dell'orchestra del Tempio di Sion. C'è il desiderio di farli rinascere in nuove preghiere, in nuovi canti: ecco perché una dossologia, cioè un breve inno di lode e una preghiera stesa nello stile classico della liturgia cristiana sigillano tutte le composizioni salmiche.<br>
D'altro lato, però, questo Salterio è per tutti gli uomini che amano la poesia, che riflettono sul mistero dell'esistere e del morire, che sperano e s'indignano, insomma, che vivono da uomini. Ed è per questo che la versione, frutto della lunghissima compagnia di un poeta col Salterio, cerca di tendere la lingua italiana al suo massimo splendore per farle esprimere lo splendore di una lingua così lontana com'è l'ebraico antico. S.Gerolamo, il grande traduttore della Bibbia, scriveva che non basta tradurre i Salmi «in linguam latinam», bisogna renderli «latine», non basta cioè trasferire materialmente segmenti di frasi dall'ebraico in italiano, bisogna invece cogliere tutte le risonanze, le allusività, gli echi, le tonalità e ricostruirle nella nostra lingua. Così, accanto al poeta, ha vegliato uno studioso della Bibbia, uno specialista proprio del Salterio che a quest'opera ha dedicato già un monumentale commento scientifico di tremila pagine. Egli ha offerto al poeta tutta la tavolozza dei colori orientali nascosti in quelle parole antiche, tutte le costellazioni dei simboli, delle immagini, delle allusioni perché nella penna del poeta rifiorissero in colori, in simboli, in echi della lingua vicina all'uomo di oggi. Il commento, intanto, scioglieva per ogni salmo i segreti letterari e storici, ne tratteggiava in modo essenziale il movimento poetico e spirituale. E qua e là alcune «oasi» poetiche ricreavano in nuovi salmi le emozioni e i pensieri di alcuni salmi antichi.<br>
Nel suo commento al Salterio il grande maestro alessandrino Origene (III sec.) racconta che un dotto ebreo, probabilmente un membro dell'accademia rabbinica di Cesarea, gli aveva paragonato le Sacre Scritture ad un grande palazzo con molte, moltissime stanze. Davanti ad ogni stanza c'è una chiave, ma non è quella giusta. Le chiavi di tutte le stanze sono scambiate: trovare le chiavi giuste che aprono le porte è compito di chi spiega la Bibbia. Con questo volume abbiamo voluto offrire le centocinquanta chiavi per l'ingresso nelle stanze del Salterio. Ora tocca al lettore di entrare e di sostare. Alcune camere saranno modeste, quotidiane, con le impronte della vita semplice, altre saranno simili a saloni affrescati e sontuosamente arredati; in alcune si respira atmosfera di gioia, si celebrano nozze, si fa festa, in altre gli strumenti musicali sono velati in segno di lutto, come si faceva in Israele durante le calamità, e si ode il lamento e il pianto. Ma in tutte c'è la possibilità di un incontro, c'è il rischio gioioso di vedere nella luce altra luce (Salmo 36,10). Ed allora sarà bello restare a lungo come il passero e la rondine che qui hanno posto i loro nidi perché «un giorno in questi atri più di mille ne vale nelle ospitali tende dell'empio» (Salmo 84,4). <br>
La numerazione adottata per i singoli salmi è quella del testo ebraico; tra parentesi si è sempre messa anche quella della versione greca (detta «dei Settanta») e latina (la Vulgata di Gerolamo), usata nella liturgia cristiana. Lo scompenso è causato da alcuni frazionamenti diversi di salmi: così, ad esempio, i Salmi 9 e 10 del testo ebraico trasmesso dai rabbini detti «Masoreti» «tradizionali» ) sono nelle versioni greca e latina l'unico Salmo 9. Donde il numero inferiore di un'unità nel resto di quasi tutto il Salterio. La lineetta - indica che la strofa continua nella pagina seguente.
</p>


<hr>

<h5>Regole</h5>

<p>
7 regole d'oro per pregare con i salmi<br>
Pubblicato da Giorgio De Stefanis
</p>

<p>
Il Salterio dialogo d’amore con Dio nella storia. Qual è l’idea chiave che domina il salterio? Il salterio è il dialogo d’amore con Dio nella storia, è il rapporto vivo, vitale e vitalizzante con Dio che realizza l’alleanza con il suo popolo. Se consideriamo i generi letterari, possiamo pregare tutti i salmi sotto questa ottica.
</p>

<p>
Ad esempio, gli inni sono la lode a Dio, perché è intervenuto a salvare il suo popolo, un Dio che si è fatto presente e vicino per guidare, condurre, liberale e salvare.
</p>

<p>
I salmi regali sono l’esaltazione del re, rappresentante di Dio sulla terra.
</p>

<p>
I salmi di pellegrinaggio non sono altro che il riconoscimento della presenza di Dio nel suo tempio.
</p>

<p>
I salmi di lamentazione sono la testimonianza della vicinanza di Dio nella miseria, la preghiera dei poveri di Jahvé che innalzano il loro lamento a Dio, perché credono che egli non è lontano dalla loro sofferenza e dal loro stato di bisogno.
</p>

<p>
Il Salmista è convinto che Dio entra in comunione con il suo popolo e per questo compone quel testo poetico, perché è certo che Dio entra nella storia del suo popolo, la fa sua e la conduce ad un compimento.
</p>

<p>
Per questo motivo i salmi non diventano mai vecchi. I salmi sono testi antichi, ma non invecchiati. Il Salterio è una preghiera giovane e viva, fino a quando ci saranno uomini viventi capaci di nutrirsi di essa. Se, malauguratamente, la Chiesa dovesse abbandonarli, essi diventerebbe immediatamente povera, diventerebbe vecchia. Quella dei salmi è una storia che continua secondo una via che solo Dio conosce, per cui ogni salmo può essere riletto e applicato a nuove situazioni, cioè alla vita della nostra Chiesa orante, la quale non ha solo il diritto, ma il dovere di continuare questo “lavoro” già iniziato in Israele, popolo dell’Antico Patto, per rivelare ciò che nella storia ha operato e continua ad operare mirabilmente Dio Padre, per mezzo del Figlio, nella potenza dello Spirito Santo.
</p>

<p>
Se i salmi sono questo dialogo d‘amore con Dio nella storia, allora per tutti noi essi divengono la possibilità concreta di entrare in comunione con Lui, mediante il concatenarsi della nostra storia personale e comunitaria.
</p>

<p>
Non bisogna mai dimenticare l’armonica sintesi tra l’aspetto personale e l’aspetto comunitario dei salmi, per cui si può senz’altro affermare che la storia del popolo d’Israele è la storia dei singoli. Il salmista, che è perseguitato, sa di non essere un caso isolato e indipendente dalla storia del suo popolo, della sua gente, per questo può fare riferimento alla “liberazione dall’Egitto“ per chiedere la sua personale liberazione.
</p>

<p>
Il salmo, originariamente comunitario, può essere usato per sé dal singolo israelita; come pure il salmo, originariamente del singolo, può essere applicato a tutta la comunità. Questa interscambiabilità tra preghiera personale e comunitaria, tra “io” e “noi” è la caratteristica propria della storia della salvezza che Dio dirige.
</p>

<p>
Questa considerazione ha una grande importanza per l’uso dei salmi nella nostra Liturgia delle Ore, perché dobbiamo imparare dal salmista a pregare in comunione con tutta l’umanità e innestati nella storia di ogni uomo che vive in questo mondo.
</p>

<p>
Il termometro della preghiera sta in questo continuo passaggio dall’io al noi, e ciò è estremamente fondamentale perché potrebbe succedere che, personalmente, mi trovo a pregare con un salmo di lode e di esultanza e posso sentirmi subito in sintonia con il salmista perché vivo nella gioia, nella gratitudine, nella serenità piena con me stesso. Ma tante volte non accade proprio così, proprio allora, dovrò ricordare che io sono dentro una storia per realizzare con ogni persona una comunione d’amore. In altri termini, posso essere triste, nell’angoscia e nel dolore e mi viene offerto dalla Chiesa di pregare con un salmo di lode, di gioia e di esultanza, allora devo pregarlo perché ci sono tanti altri fratelli che sono nella gioia, e viceversa io posso trovarmi nella gioia e mi succede di pregare con un salmo di supplica violenta o di lamentazione, che esprime il dolore che sfocia magari nella rabbia, allora devo pregarlo, ancora, perché ci sono tanti fratelli che stanno soffrendo, piangendo, che sono oppressi e perseguitati. Nella preghiera con i salmi devo sempre tener presente questa solidarietà che mi lega con tutto il popolo di Dio.
</p>

<p>
È quanto prevedono e prescrivono i Principi e Norme per la Liturgia delle Ore (= PNLO), dove leggiamo:
</p>

<p>
«Chi recita i salmi nella Liturgia delle Ore, li recita non tanto a nome proprio quanto a nome di tutto il Corpo di Cristo, anzi nella persona di Cristo stesso. Se ciascuno tiene presente questa dottrina, svaniscono le difficoltà, che chi salmeggia potrebbe avvertire per la differenza del suo stato d’animo da quello espresso nel salmo, come accade quando chi è triste e nell’angoscia incontra un salmo di giubilo, o, al contrario, è felice e si trova di fronte a un canto di lamentazione. Nella preghiera puramente privata si può evitare questa dissonanza, perché vi è modo di scegliere il salmo più adatto al proprio stato d’animo. Nell’Ufficio divino, invece, si ha un determinato ciclo di salmi valevole per tutta la comunità ed eseguito non a titolo personale, ma a nome di tutta la Chiesa, anche quando si tratta di un orante che celebra qualche Ora da solo. Chi salmeggia a nome della Chiesa può sempre trovare un motivo di gioia o di tristezza, perché anche in questo fatto conserva il suo significato l’espressione dell’Apostolo: “Rallegratevi con quelli che sono nella gioia, piangete con quelli che sono nel pianto” (Rm 12,15) e così la fragilità umana, ferita dall’amor proprio, viene risanata nella misura di quella carità per la quale lamenta e concorda con la voce che salmeggia» (n. 108).
</p>

<p>
La difficoltà di pregare i salmi non sta nei salmi, ma nella fatica di vivere questa solidarietà, di far in modo che il battito del mio cuore sia in sintonia con il battito del cuore della Chiesa universale; la difficoltà vera sta nella nostra chiusura e grettezza d’animo.
</p>

<p>
Se nella preghiera delle Ore apro veramente il cuore alle ansie, ai drammi, alle sofferenze che il salmista vive, che ogni uomo vive, sarò anche aperto ad accogliere e comprendere (= prendere con me!) le difficoltà, i dolori, le ingiustizie che vediamo in questo nostro povero mondo.
</p>

<p>
I salmi allora diventano davvero quello che sono: “preghiere dell’Alleanza”, riflettono cioè la teologia dell’alleanza sia nel contenuto che nell’uso. I salmi sono il patto d’amore ieri con Israele e oggi con il nuovo popolo di Dio, che è la Chiesa.
</p>

<p>
Per realizzare può essere utile conoscere delle regole d’oro per un corretto e profondo uso liturgico dei salmi, cioè per pregare “cristiamente” con essi.
</p>

<p>
LE SETTE REGOLE D’ORO
</p>

<p>
1a Regola:
</p>

<p>
L’esperienza di fede del popolo di Dio
</p>

<p>
I salmi non sono una preghiera devozionale, cioè per la pura ricerca di qualche bella emozione, che magari Dio fa provare perché è compassionevole verso chi lo cerca, in maniera talvolta intimistica, quasi per crogiolarsi, trovando la propria soddisfazione e gratificazione spirituale. Indubbiamente i salmi non possono essere pregati in questa maniera, perché se li preghiamo così li facciamo “morire”; invece perché i salmi restino vivi devono continuamente essere reinterpretati alla luce dell’attuale esperienza di fede del popolo di Dio, della nostra Chiesa del nuovo millennio.
</p>

<p>
Per compiere questa reinterpretazione ci sono due criteri che vanno tenuti presenti che garantiscono serietà e coerenza.
</p>

<p>
Il primo criterio è la conoscenza del genere letterario dei salmi, cioè il suo significato primario perché fornisce gli spunti più validi per vitalizzare il salmo. Non si tratta di una limitazione, anzi, al contrario, è una ricchezza.
</p>

<p>
Concretamente, il genere letterario di un salmo lo troviamo nel titolo in rosso che dà la denominazione del salmo, subito dopo l’enunciazione del numero. Ad esempio: SALMO 100 – Programma di un re fedele a Dio.
</p>

<p>
Il secondo criterio è il rispetto del salmo a partire dal contesto liturgico. È quindi necessario fare attenzione alle solennità, alle feste, alle memorie che si celebrano durante l’anno liturgico della Chiesa, cogliendo il carattere proprio della celebrazione, e per questo può essere di aiuto l’antifona o anche il secondo titolo, cioè l’adattamento, la rilettura cristiana del salmo, che si ha, in genere, o con un versetto del NT, o con un versetto preso da un Padre della Chiesa. Ad esempio: SALMO 130 – Confido in Dio come un bimbo nella madre. Imparate da me che sono mite ed umile di cuore (Mt 11,29).
</p>

<p>
2a Regola:
</p>

<p>
Carattere comunitario del salterio
</p>

<p>
Il carattere prevalente, prioritario del salterio è quello comunitario. Ciò significa che non basta recitare i salmi in comune, perché sia salvaguardata la dimensione comunitaria della preghiera. Occorre, radicalmente e integralmente, porsi in comunione con tutti fratelli e sorelle, con tutto il popolo dell’Alleanza; è necessario farsi ascoltatori, mettersi in sintonia con una storia in cui si è chiamati ad entrare con fede docile, speranza salda e santità ardente. Sono i salmi che ci suggeriscono i pensieri e sentimenti. Altrove va ricercato il posto per l’espressione della nostra personalità. Con i salmi, è fondamentale voler pregare con Cristo, nello Spirito Santo, cioè nella Chiesa.
</p>

<p>
Per fare ciò occorre una grande purezza di cuore, la sincerità e la povertà di spirito, per essere come i poveri di Jahvé, i pii (gli hassidîm), autori e protagonisti del salterio che esprimono i propri sentimenti, che sono, al tempo stesso, i sentimenti di tutto il popolo, non cercano il proprio interesse, anzi quando pregano per una loro necessità vanno ad attingere all’esperienza della comunità di Israele: quella dell’esodo, del tempio, ma anche ad avvenimenti meno grandi e, comunque, più ordinari.
</p>

<p>
3a Regola:
</p>

<p>
Entrare nel contenuto vitale del salmo
</p>

<p>
E’ necessario immedesimarsi il più possibile nel “Sitz im leben”, cioè nel contesto vitale, nell’ambiente più esistenzialmente concreto in cui il salmo è nato. Per far ciò, occorre una buona conoscenza esegetica del salmo. Dovrebbe essere cura di tutti i cristiani, ma soprattutto di noi religiosi e non dare nulla per scontato.
</p>

<p>
Dobbiamo giungere a questa conoscenza esegetica, non tanto per curiosità o per “prurito” spirituale, ma per entrare in una comprensione globale della Sacra Scrittura, del vocabolario e dei temi biblici più importanti1.
</p>

<p>
Questa preparazione biblica è indispensabile per un accostamento serio e non accomodatizio verso qualsiasi salmo, ma, soprattutto e ancor di più, per una lettura “cristica” e cristiana del salmo, cioè per pregare come ha fatto Cristo e riattualizzarlo nella vita del singolo e della comunità ecclesiale.
</p>

<p>
Molte persone si fermano alla soglia dei salmi, perché li sentono come una preghiera ostica, vecchia, chiusa, non entrano in questo meraviglioso mondo perché non hanno una preparazione biblica sufficiente.
</p>

<p>
4a Regola:
</p>

<p>
I salmi sono poesia
</p>

<p>
E’ indispensabile ricordare che i salmi sono poesia, per cui è necessario conoscere e abituarsi agli artifici, alle metafore, alle figure retoriche, al simbolismo ai parallelismi, alle similitudini. Dobbiamo essere disposti ad apprezzare e a gustare lo stile della poesia ebraica. Ciò viene chiesto e spiegato anche nei PNLO, i quali affermano:
</p>

<p>
«Spesso le espressioni del salmo ci offriranno il modo di pregare più facilmente e con maggior fervore, sia quando rendiamo grazie a Dio e lo glorifichiamo in esultanza, sia quando lo supplichiamo dal profondo delle nostre sofferenze. Tuttavia - soprattutto se il salmo non si rivolge direttamente a Dio – può sorgere talvolta qualche difficoltà. Il salmista, infatti, nella sua qualità di poeta spesso parla al popolo rievocando la storia d’Israele; talvolta interpella altri, e fra questi magari anche creature prive di ragione. Talora introduce a parlare anche Dio stesso e gli uomini, e anche, come nel salmo 2, i nemici di Dio. È chiaro quindi che il salmo non è preghiera dello stesso tipo di una orazione o colletta composta dalla Chiesa. Inoltre il carattere poetico e musicale dei salmi comporta che talvolta siano piuttosto cantati davanti a Dio anziché svolgersi con discorso diretto a lui, come avverte San Benedetto: “Consideriamo come ci si deve comportare alla presenza di Dio e dei suoi Angeli, e partecipiamo alla salmodia in modo che il nostro spirito preghi all’unisono con la nostra voce”» (n. 105).
</p>

<p>
La poesia che troviamo nei salmi si fonda su un genere letterarioparticolare, basato sul parallelismo sinonimico, antitetico, progressivo.
</p>

<p>
Questo procedimento, che dà solennità e cadenza alla composizione, deve essere sempre tenuto presente nella lettura, per cui i salmi non possono essere letti in fretta, ma devono essere cantati lentamente nella lettura privata, mormorati, in modo da permettere che le parole si depositino nell’animo, creino una risonanza, che, a poco a poco, prende, afferra, avvince l’orante e permette alla tematica del salmo di penetrare nello spirito.
</p>

<p>
In questo senso, il canto gregoriano con la pausa ad ogni emistichio, la continua ripetizione delle cadenze musicali e l’alternanza dei cori resta ancora oggi, il più fedele e il più attento al modo di cantare salmi. Esso è in perfetta sintonia con i salmi in quanto poesia. Il canto è il modo migliore per pregare i salmi; infatti essi stessi sono nati come composizione in poesia da cantare. In ogni caso, però, anche quando non fosse possibile cantarli, va ricordato che solo una lettura lenta e meditata dà ai salmi tutto il loro sapore.
</p>

<p>
Nei salmi non possiamo cercare le concettualizzazioni, voler capire sempre ad ogni costo il significato di tutte le parole; non si può pretendere di avere le idee chiare su tutto. Del resto, non è questa la finalità dei salmi. Quando si canta o si ascolta la musica, l’intenzione non è quella di capire, ma quella di essere trasportati a realizzare un rapporto d’amore. Così è nei salmi, i quali sono finalizzati a realizzare un incontro tra ogni fedele e Dio, tra la comunità e Dio. Se si comprende veramente che i salmi sono poesia religiosa, ciò che conta è l’effusione del cuore. Nel rapporto d’amore di due persone, in questo caso il salmista e Dio, ogni parola che si dice non ha bisogno di essere spiegata e compresa. L’uso continuo e costante dei salmi, lentamente ci abitua alle immagini, all’intelligenza profonda e spirituale del testo.
</p>

<p>
I salmi si capiscono solo se, con pazienza, con fedeltà e con amore sapiente, ci si abitua a pregarli così come sono, testualmente. Non importa sapère, ma sàpere, alla latina, cioè gustare e deliziarsi della loro semplicità e bellezza. È un’azione che interessa non solo l’intelletto, ma anche il cuore, perché è il cuore che sa gustare sia le parole più ricche di tenerezza, come quelle più cariche di sdegno. A ciò fanno riferimento i PNLO, che a notano con saggezza:
</p>

<p>
«I salmi non sono letture, né preghiere scritte in prosa, ma poemi di lode (…). In verità, infatti, tutti i salmi hanno un certo carattere musicale, che ne determina la forma di esecuzione più consona. Per cui anche se il salmo viene recitato senza canto, anzi da uno solo e in silenzio, deve sempre conservare il suo carattere musicale: esso offre certo un testo di preghiera alla mente dei fedeli, tuttavia tende più a muovere il cuore di quanti lo cantano, lo ascoltano e magari lo eseguono con “il salterio e la cetra”» (n. 103).
</p>

<p>
Noni ricreiamo, dunque, il dualismo culturale che è stato superato con il Concilio Vaticano II, e che tuttavia può riaffiorare, cioè pensare i salmi come preghiera della mente, che obbligatoriamente bisogna fare perché lo prescrive la Chiesa, ma anche c’è la preghiera del cuore, quella privata, ricca di devozioni, di pratiche di pietà, più o meno sterili e superficiali!
</p>

<p>
 5a Regola:
</p>

<p>
Il carattere umano dei salmi
</p>

<p>
Fermiamoci a riflettere sui PNLO, nei quali si legge:
</p>

<p>
“Chi dunque vuole salmeggiare con spirito di intelligenza deve percorrere i salmi versetto per versetto e rimanere sempre pronto nel suo cuore alla risposta. Così vuole lo Spirito, che ha ispirato il salmista e che assisterà ogni uomo di sentimenti religiosi aperto ad accogliere la sua grazia. Per questo la salmodia, anche se eseguita con tutto quel rispetto che si deve alla maestà di Dio, deve prorompere dalla gioia del cuore e ispirarsi all’amore, come si addice a una poesia sacra e a un canto divino, massimamente alla libertà dei figli di Dio” (n. 104).
</p>

<p>
I salmi hanno in se stessi una piena umanitàche richiede da noi una risposta altrettanto umana, frutto della risonanza del cuore. Questo carattere umano e spontaneo dei salmi è molto spesso disatteso, perché pensiamo che la preghiera, per essere “vera”, debba essere fatta in modo ieratico, composto, contenuto, deferente, rispettoso di quel Dio a cui ci rivolgiamo. Ma i salmi danno maggiore spazio all’espressione spontanea, talora brutale, allo scopo non sempre misurato ed “educato”, per cui noi, che siamo abituati allo stile classico della preghiera che dice sobrietà, devozione, dolcezza, linearità, siamo o possiamo sentirci sbilanciati nei confronti della preghiera biblica dei salmi che dice ardore, veemenza, crudezza. Tante espressioni talvolta anche “irrispettose” che troviamo nei salmi ci dicono che Dio permette all’uomo, nella preghiera, di esprimere tutto se stesso, senza veli, senza reticenze.
</p>

<p>
Tutti dobbiamo recuperare questa dimensione profondamente sofferta e umana della preghiera, anche liturgica. Se i salmi sono il dialogo amoroso con Dio nella storia, forse non è vero che la nostra storia come quella che troviamo pregata nel salterio, è fatta di momenti di delusione, di stanchezza, di amarezza, di scoraggiamento? E allora tutto va portato “dentro” la Liturgia delle Ore.
</p>

<p>
Nei salmi, Dio lascia parlare l’uomo in tutta la sua realtà e ambiguità, lascia gridare l’uomo: peccatore bisognoso di perdono; essere che anela a Dio, impegnato nella fedeltà anche se infedele; desideroso di giustizia, di donazione e di consacrazione a Dio solo. Nella lotta contro il male e il nemico, l’uomo chiede a Dio disperatamente aiuto: “Signore, perché? Fino a quando?”.
</p>

<p>
 6a Regola:
</p>

<p>
Il Significato messianico dei salmi
</p>

<p>
L’umanità, che si esprime nei salmi, è quella stessa che il verbo di Dio ha assunto ipostaticamente nella sua persona, con il mistero dell’Incarnazione.
</p>

<p>
Tutta la Scrittura, anche i Salmi ci parlano di Cristo, Verbo incarnato; ogni singola parola dell’Antico Testamento, riferita a Cristo, è unica e definitiva.
</p>

<p>
Tutto il salterio ha per noi cristiani un significato messianico, di conseguenza tutti i salmi possono essere pregati come parola di Cristo al Padre, del Padre a Cristo e del Corpo Mistico di Cristo al Padre.
</p>

<p>
Il riferimento a Cristo non si limita a qualche versetto, per esempio: “Hanno forato i miei piedi e le mie mani, posso contare tutte le mie ossa; Dio mio, Dio mio, perché mi hai abbandonato”. Tutti i salmi ci parlano di Cristo e ci portano a Cristo, non grazie ad applicazioni che noi artificiosamente possiamo pensare, ma seguendo le linee teologico-spirituali che ci vengono offerte dall’interpretazione patristica e liturgica.
</p>

<p>
Ci aiutano a capire meglio tutto ciò anche i PNLO, dove leggiamo:
</p>

<p>
“Tre elementi nella tradizione latina hanno contribuito molto a far comprendere i salmi e a trasformarli in preghiera cristiana: i titoli, le orazioni dopo i salmi e soprattutto le antifone” (n. 110).
</p>

<p>
Si è già ricordato che l’attuale Liturgia delle Ore contiene due titoli.
</p>

<p>
Il primo, in rosso tondo, posto dopo il numero di ogni salmo, richiama in una breve frase la consistenza storica del salmo, ne dice il genere letterario e ne riassume il contenuto. Esso ci pone di fronte alla situazione vitale in cui è nato e maturato il salmo, ci aiuta a sintonizzarci con i sentimenti del salmista e ci ricorda la struttura poetica di cui si dovrà tener conto per una conveniente esecuzione.
</p>

<p>
Il secondo titolo, in corsivo nero, riporta una frase desunta dal Nuovo Testamento, dai Padri della Chiesa o da qualche scrittore ecclesiastico. Esso ha lo scopo di sottolineare il senso cristologico e messianico del salmo e la sua attualità. Così si passa dal senso letterale, richiamato nel primo titolo, al senso cristiano, o rilettura cristiana del salmo.
</p>

<p>
I due titoli che hanno un carattere ufficiale, strettamente liturgico, non sono proposti per la lettura pubblica, però offrono un prezioso aiuto in prospettiva cristiana. Una rapida lettura mentale di questi titoli ci aiuta ad entrare nel salmo nella visione cristologico-messianica-salvifica di esso.
</p>

<p>
Un altro elemento che può aiutarci in questo senso è l’antifona. Essa non è propriamente e unicamente un elemento melodico, ma ha lo scopo primario di situare il salmo nel momento o situazione (giorno, festa, ora) in cui viene pregato; tende cioè a sottolineare un aspetto particolare del salmo, nel suo riferimento a Cristo o alla Chiesa, e quindi a suscitare l’atteggiamento spirituale dell’orante, coglie il messaggio centrale del salmo e lo inserisce nel momento della preghiera. Esso giustifica perciò la scelta del salmo, richiama il tema di fondo, dandone la lettura cristiano-ecclesiale e insieme l’attualizza.
</p>

<p>
Anche il Gloria Patri che conclude ogni salmo, o ogni sezione di salmo è un tentativo di cristianizzazione dei salmi con uno spiccato orientamento trinitario (in uso a partire dal V secolo).
</p>

<p>
Un altro elemento che potrebbe aiutare a mettere in pratica questa sesta regola d’oro sono le collette salmiche, che ancora non sono state pubblicate ufficialmente, ma che potrebbero essere un validissimo supporto spirituale, perché riassumono e rileggono tutto il salmo in chiave cristologia-ecclesiale.
</p>

<p>
 7a Regola:
</p>

<p>
Metodo di lettura cristiana dei salmi
</p>

<p>
Questa ultima regola d’oro per pregare con i salmi fa quasi da sintesi per raccogliere quanto sopra. Cosa fare per attuare un metodo di lettura cristiana dei salmi:
</p>

<p>
Centrare insieme genere letterario, l’ambiente, il contesto vitale, la situazione umana e liturgica in cui il salmo ebbe origine o fu usato nell’Antico Testamento e per fare ciò abbiamo compreso il prezioso aiuto che può venire dal primo e secondo titolo, dall’antifona e dal Gloria Patri.
</p>

<p>
Cercare di collocare la tematica del salmo nel complesso della rivelazione e scoprire in che modo si collega con l’esperienza umana e divina di Cristo.
</p>

<p>
Pregare il salmo in comunione con Cristo, con la Chiesa, con tutta l’umanità, lasciandosi guidare di volta in volta alla lode, alla supplica, al ringraziamento, a seconda del tenore del testo, studiato e valutato nel suo stile letterario.
</p>

<p>
Occorre quindi una conoscenza cristiana dei salmi, una conoscenza nello Spirito Santo, una conoscenza nella Chiesa; una conoscenza storica-letteraria che domanda di essere trasformata in preghiera attuale, comunitaria e personale.
</p>

<p>
È necessario un lavoro paziente e lungo; comunque, già l’uso liturgico che ne facciamo quotidianamente e intelligentemente permetterà di superare le innegabili difficoltà. Abbiamo tra le nostre mani la preghiera della Chiesa da dire a nome della Chiesa nella quale scoprire il meraviglioso incontro con Dio, come fonte zampillante che sgorga in eterno.
</p>

<p>
La Liturgia delle Ore diviene allora “fonte e culmine” della mia vita nella santificazione del tempo, nel susseguirsi delle ore, dei giorni, degli anni e dei secoli. Nasce così la sana e vitale armonia tra liturgia e vita (SC 13) che presuppone impegno, sforzo, apertura al mondo divino, a quanto Dio ha compiuto per noi e in noi.
</p>

<p>
CONCLUSIONE
</p>

<p>
Nei salmi, da sempre, la Chiesa ha riconosciuto la voce del suo Signore, a cui unire la nostra voce (cfr PNLO, 7). Se comprenderemo e vivremo questo, noi potremmo dire di avere imparato a pregare.
</p>

<p>
Siamo poveri uomini e povere donne di Dio, che credono che la Liturgia delle Ore non è tutto, ma che tutto può cominciare dalla Liturgia delle Ore e culminare in essa. L’intelligenza umana è troppo corta e la volontà umana troppo debole, perché senza Dio noi non possiamo dare il meglio di noi stessi, senza di Lui non possiamo fare nulla, in ogni campo della vita, specialmente nella preghiera.
</p>

<p>
I salmi ci insegnano che la preghiera è amore, un amore espresso dalle singole parole dei 150 salmi. Di per sé, noi non sappiamo dire parole a Dio, egli ci dà le sue Parole per narrare il suo amore. Allora noi chiediamo ogni giorno a Dio la grazia di saper pregare perché cresca in noi l’uomo spirituale. Chiediamoglielo meditando le parole del nostro Santo Padre Bernardo:
</p>

<p>
«L’amore di cui è ripieno l’uomo spirituale è fervido, ormai sicuramente trabocca, e rompe, e dice: “Chi è debole, che anche io non lo sia? Chi riceve scandalo, che io non ne frema?” (2 Cor 11,29).
</p>

<p>
Non c’è posto per la vanità dove tutto è occupato dalla carità. Infatti, la pienezza della legge e del cuore è la carità, a patto che essa sia piena. Infine, Dio è carità e non c’è nulla nelle cose che possa riempire una creatura fatta ad immagine di Dio.
</p>

<p>
Ecco dunque i doni che prima debbono essere infusi in noi, perché poi possiamo osare di effonderli sugli altri, donando dalla nostra pienezza e non dalla nostra insufficienza: prima di tutto la compunzione, poi la devozione, in terzo luogo il lavoro della penitenza, in quarto luogo le opere di pietà, in quinto luogo l’applicazione all’orazione, sesto il riposo della contemplazione, settimo la pienezza dell’amore.
</p>

<p>
Tutte queste cose le adopera un solo e medesimo Spirito, secondo l’operazione che si chiama infusione». (SC 18,6).
</p>

<p>
<ol type="A" start="16">
<li>Carmelo Carvello</li>
</ol>
</p>

<p>
Docente Ordinario di Liturgia all’Istituto teologico
</p>

<p>
“G. Guttadauro” di Caltanisetta, affiliato alla
</p>

<p>
Pontificia Facoltà Teologica di Sicilia in Palermo
</p>

<p>
1 Sono sempre utili i seguenti commenti ai salmi: G. Ravasi, Il libro dei salmi. Commento e attualizzazione, (coll. I-II-III), Dehoniame, Bologna 1991; G. Baraglio, Orientamenti per la lettura dei Salmi; bollettino bibliografico, in”Rivista del Clero” 54 (1973), pp. 678-687: D. Barsotti, Introduzione ai Salmi, Queriniana, Brescia 1970; D. Montagna, Parola e preghiera: i Bibliografia sul Salterio, in “Servitium” 11, nn. 19-20 (1977), pp. 222-223; R. Arconada, Los Salmos, versiòn y commentario, Madrid del 1969; M. Garcìa Corsero, Libro de los Salmos (Biblia Comentada IV/2), Madrid 1972, pp. 167-674.
</p>


<hr>

<h5>Logica</h5>

<p>
I SALMI HANNO UNA LORO LOGICA
</p>

<p>
Vorrei farvi capire che i salmi hanno una loro logica: ve ne accorgerete se li leggete di fila. Osservate i primi due salmi.<br>
Il salmo 1 ha questo inizio: Beato l’uomo che non entra nel consiglio dei malvagi;<br>
il salmo 2 termina con queste parole: Beato chi in lui si rifugia.
</p>

<p>
Questo fenomeno si chiama inclusione.
</p>

<p>
Lo usavano gli antichi quando componevano un unico testo, iniziandolo e finendolo con la stessa parola.
</p>

<p>
Già i due salmi ci danno un messaggio chiaro: per essere beato, fuggi dal male e rifugiati in Dio.
</p>

<p>
Il salmo 1 dice: non entra…, non resta…, non si siede… c’è una progressione della tentazione, come già notammo la volta scorsa.
</p>

<p>
È poi beato non solo chi evita i malvagi, ma chi la sua legge medita giorno e notte.
</p>

<p>
Il testo ebraico, letteralmente, non dice medita, ma mormora che ben si adatta al modo di pregare degli ebrei i quali pregano a fior di labbra.
</p>

<p>
Anche per noi la recita dei salmi non deve avvenire mentalmente ma a fior di labbra: li dobbiamo sentire. Un’altra osservazione riguarda la parola legge (Torah) che vuol dire parola del Signore.
</p>

<p>
Il salmo 1 si apre dunque con un invito: se vuoi essere beato, lascia perdere i cattivi e cerca la tua gioia nella parola del Signore; solo allora sarai come albero piantato lungo corsi d’acqua. Tenete presente che siamo in Israele dove c’è poca acqua.
</p>

<p>
Il salmo 1 non inizia parlando di Dio, ma dell’uomo.
</p>

<p>
È bello anche questo: leggere un libro di preghiere che mi indica come essere felice.
</p>

<p>
Se ci credo questa è la ricetta della felicità: è anche un modo di presentarla ai ragazzi più piccoli.
</p>

<p>
Il tema della parola di Dio, della sua legge, è ricorrente in quasi tutti i 150 salmi.
</p>

<p>
Chi dice il breviario si sarà accorto che nell’ora media tutti i giorni c’è la strofa di un salmo lunghissimo (il 119) tutto sulla parola di Dio.
</p>

<p>
Nel salmo 2 il tema è del tutto diverso: si parla delle genti in tumulto, di popoli che cospirano invano, di principi e di re della terra che congiurano insieme contro il Signore e il suo consacrato, cioè il Messia, l’Unto del Signore, colui che Israele attende per essere salvato.
</p>

<p>
Ma davanti a questa congiura ride colui che sta nei cieli/ il Signore si fa beffe di loro e al versetto 7 annunzia: Tu sei mio figlio/ io oggi ti ho generato e dà al suo Messia il potere sul mondo. Il salmo termina esortando i sovrani ad essere saggi, a seguire il Signore.
</p>

<p>
Sempre il salmo 2 parla della speranza di Israele in un Dio che un giorno manderà il Messia, che è poi suo figlio, a salvare il suo popolo da tutti i potenti della terra.
</p>

<p>
All’inizio del salterio abbiamo così due temi:
</p>

<p>
la legge di Dio e<br>
la speranza nell’intervento futuro di Dio: l’avvento del Messia.<br>
Questi due temi sono un po’ la porta del salterio, che ci fa entrare in due corridoi paralleli: uno quello della parola di Dio, l’altro della speranza nel futuro.
</p>

<p>
E leggendo i salmi si trova più volte o l’uno o l’altro tema oppure tutti e due insieme.
</p>

<p>
Sono questii temi di fondo. Tutti gli altri temi sono subordinati a questi. Come si sviluppa il salterio? Il salterio si divide in cinque parti, come è bene indicato nella Bibbia di Gerusalemme.
</p>

<p>
Perché cinque?
</p>

<p>
Intanto è un numero che nell’A.T. fa pensare al Pentateuco, i primi cinque libri della Bibbia: cinque libri della Legge, cinque libri dei salmi e, se notate, anche il vangelo di Matteo contiene cinque grandi discorsi di Gesù.
</p>

<p>
Cinque è un numero che fa subito pensare alla Legge.
</p>

<p>
Vi dico questo perché ogni libro dei salmi ha una sua identità.
</p>

<p>
Il primo libro contiene 41 salmi che in buona parte sono salmi di lamento e, nello stesso tempo, di fiducia. Quindi il salterio inizia con un’alternanza di persone che soffrono e di persone che si fidano di Dio.<br>
Ad esempio: <br>
il salmo 3 è un salmo di lamenti: Signore, quanti sono i miei avversari!, <br>
il salmo 4 di fiducia: Nell’angoscia mi hai dato sollievo: pietà di me,/ ascolta la mia preghiera. <br>
Il salmo 41, l’ultimo del libro, inizia con la stessa parola del salmo 1: Beato l’uomo, ma con una variante: che ha cura del debole, è beato chi aiuta gli altri e termina con questa frase: Sia benedetto il Signore, Dio di Israele,/ da sempre e per sempre. Amen, amen.<br>
Da una parte si dice chi è felice, e nel finale si loda Dio per la felicità che dà all’uomo.
</p>

<p>
Il secondo libro dei salmi va dal 42 al 72 e in gran parte contiene salmi di lamento e di confessione di colpe. Persone che chiedono aiuto a Dio perché stanno male e chiedono anche perdono a Dio sperando nella sua misericordia.<br>
Nel mezzo c’è il famosissimo salmo 51– il miserere, dove il tono di lamento cresce. <br>
L’ultimo salmo di questo libro – il 72 – ha lo stesso schema del 41, cioè della fine del primo libro. <br>
Il salmo 72 parla del Messia, del re futuro che Dio darà ad Israele (è un salmo che si usa molto in Avvento) e termina: Benedetto il suo nome glorioso per sempre:/ della sua gloria sia piena tutta la terra./ Amen, amen.
</p>

<p>
Il terzo libro dei salmi – dall’83 all’89 – comprende quasi tutti salmi di un intero popolo che si lamenta, perché i nemici, i babilonesi, lo hanno ammazzato, hanno distrutto Gerusalemme, hanno distrutto il tempio… e il libro termina con due salmi tragici, l’88 e l’89.<br>
Il primo si recitai il venerdì sera nella compieta: Sono libero, ma tra i morti… /Mi hai gettato nella fossa profonda, / negli abissi tenebrosi… È un salmo disperato, tutti mi hanno abbandonato, sono malato e senza speranza.
</p>

<p>
Il salmo 89 sembra quasi rispondere a questo grido: tutta la prima parte è una lode a Dio che salva il suo popolo, che ha stretto un’alleanza con Davide, beato il popolo che ti sa acclamare /camminerà, Signore, alla luce del tuo volto.
</p>

<p>
Improvvisamente a partire dal versetto 39 cambia tono: Ma tu lo hai respinto (Davide) e disonorato,/ ti sei adirato contro il tuo consacrato;/ hai infranto l’alleanza con il tuo servo,/ hai profanato nel fango la sua corona e al v.50: Dov’è, Signore, il tuo amore di un tempo/ che per la tua fedeltà hai giurato a Davide?
</p>

<p>
Nel salmo 88 il popolo è nelle tenebre, nel salmo 89 non vede l’amore di Dio. Questo vuol dire che Dio prende sul serio la nostra disperazione, per cui se ci si lamenta con queste parole Dio non si offende. Ma anche il salmo 89 finisce come gli altri due libri: Benedetto il Signore in eterno. Amen, amen.
</p>

<p>
Il quarto libro va dal salmo 90 al salmo 106.<br>
Qui il tono cambia rispetto al libro precedente.
</p>

<p>
Il salmo 90 inizia così: Signore, tu sei stato per noi un rifugio/ di generazione in generazione. Nonostante il salmo 90 riconosca che la vita è breve (Gli anni della nostra vita sono settanta/ ottanta per i più robusti,/ e il loro agitarsi è fatica e elusione; / passano presto e noi voliamo via.) termina con parole di fiducia in Dio: Sia su di noi la dolcezza del Signore, nostro Dio:/ renda salda per noi l’opera delle sue mani, l’opera delle nostre mani renda salda.
</p>

<p>
Il libro quarto continua con tutta questa tonalità: Ti coprirà con le sue penne,/ sotto le sue ali troverai rifugio.(Sal. 91,v.4); È bello rendere grazie al Signore / e cantare al tuo nome o Altissimo (Sal.92,1), ecc.
</p>

<p>
Tutt’ad un tratto si comincia a scoprire che Dio è presente nella nostra storia, che ci si può fidare di lui e, soprattutto negli ultimi tre salmi – 104, 105, 106 – si fa una sintesi di ciò che Dio ha fatto nella creazione e nel passato di Israele: la liberazione dalla schiavitù, l’esodo…
</p>

<p>
Dalla disperazione si comincia a passare alla fiducia e alla speranza.
</p>

<p>
Il salmo 106 riprende lo stesso schema del primo, secondo e terzo libro: anche questo, alla fine del quarto comincia con Beati coloro che osservano il diritto… (v.3) e finisce: Benedetto il Signore, Dio di Israele, / da sempre e per sempre. / Tutto il popolo dica: Amen, / Alleluia (v.48).
</p>

<p>
Si comincia così il quinto libro dei salmi dal 107 al 150 che sono tutti salmi di lode, dove domina l’alleluia. Pensate al salmo 136 che ha come ritornello: perché il suo amore è per sempre. Il quinto libro finisce con la parola “Lodate”, ripetuta 10 volte nel salmo 150.<br>
Come dieci parole sul Sinai, adesso dieci parole di lode. Potremmo allora dire che il salterio letto tutto di fila è il viaggio appassionante dal lamento alla lode, dalla disperazione al ringraziamento. Questo se si legge il salterio tutto di fila, ma poi si ricomincia, perché nella vita terrena anche se uno arriva a lodare Dio, la sofferenza rimane.
</p>

<p>
Sant’Agostino diceva: «Passerà tutto quando l’Allelulia lo canterai in Paradiso. Fino ad allora lo canti su questa terra»; per cui continua il cammino di sofferenza e anche di morte.
</p>

<p>
E allora ricomincia il libro dei salmi, ritrova i salmi di lamento, ma già li leggi con uno spirito diverso, perché sai che alla fine del lamento c’è comunque la lode.
</p>

<p>
Questo è un modo per invitarvi a leggere il salterio con una certa logica.
</p>

<p>
Provate a farlo perché questo itinerario c’è davvero.
</p>

<p>
Io dico sempre ai miei studenti, che sono in gran parte seminaristi, di non fissarsi troppo sul breviario, perché alla fine è uno schema ripetitivo che non vi aiuta più di tanto. Sostituite i salmi del breviario con una lettura continua del salterio: due al vespro, due alle lodi, due all’ora media e così via.
</p>

<p>
Adesso vorrei fare, come esempio, l’analisi di un salmo abbastanza noto, il De profundis, ossia il salmo 130.
</p>

<p>
Il salmo 130 (129): il De profundis
</p>

<p>
Sul salterio questo salmo ha un titolo: c’è scritto: Canto delle salite.
</p>

<p>
Che significa?
</p>

<p>
Sono 15 i salmi che vanno dal 119 al 134 e che portano tutti lo stesso titolo.
</p>

<p>
A chi è stato in Israele è chiaro questo titolo perché l’unico posto dove si sale sempre per andarci è Gerusalemme.
</p>

<p>
Quindi salire significa ‘salire a Gerusalemme’.
</p>

<p>
Sono salmi molto brevi, ripetitivi e quindi facili da imparare a memoria, come facevano i pellegrini quando andavano a Gerusalemme : li imparavano a memoria e li cantavano lungo il viaggio.
</p>

<p>
Analizziamo il salmo 130:
</p>

<p>
Canto delle salite.
</p>

<p>
Dal profondo a te grido o SIGNORE,<br>
SIGNORE, ascolta la mia voce!<br>
Siano le tue orecchie attente<br>
alla voce della mia supplica!<br>
Se stai attento alle colpe, SIGNORE,<br>
SIGNORE, chi può restare in piedi?<br>
CON TE È IL PERDONO,<br>
così avremo il tuo timore.<br>
Io spero, SIGNORE,<br>
spera l’anima mia,<br>
attendo la sua parola.<br>
L’anima mia è rivolta al SIGNORE,<br>
più che le sentinelle all’aurora.<br>
Più che le sentinelle l’aurora<br>
Israele attenda il SIGNORE,<br>
perché CON IL SIGNORE È LA BONTÀ,<br>
e grande È CON LUI LA REDENZIONE.<br>
Egli REDIMERÀ Israele da tutte le sue colpe.
</p>

<p>
Due cose sono molto evidenti già a prima vista: il salmo gioca su due grossi simboli, il primo è dal profondo.
</p>

<p>
Nella Bibbia l’espressione dal profondo è molto rara e tutte le volte che è usata indica l’abisso del mare.
</p>

<p>
Nel salmo è come dire che più in basso di così io non posso andare.
</p>

<p>
Questo è il salmo di chi si sente proprio arrivato in fondo, però da questo profondo si può sempre gridare e qualcuno ascolta. Non c’è un Dio così lontano che non mi ascolti per quanto io sia caduto in basso.
</p>

<p>
L’altro grande simbolo è tutta la seconda parte del salmo, ripetuto due volte: più che le sentinelle l’aurora. È l’attesa.
</p>

<p>
La sentinella è un mestiere ingrato, perché 99 volte su cento non viene mai nessuno, l’unica volta che ti addormenti arrivano i nemici, quindi devi sempre stare sveglio e quando arriva l’aurora, finito il turno di guardia, tiri un sospiro di sollievo.
</p>

<p>
Il salmista deve fare la stessa cosa con Dio: stare lì di sentinella ad aspettare che arrivi Dio e lo salvi.
</p>

<p>
Questi sono i due grandi elementi simbolici del salmo che gioca su un’immagine spaziale – nel profondo – e una temporale – l’aurora che ancora non c’è.
</p>

<p>
Sono immagini che non hanno bisogno di grandi spiegazioni razionali, se uno le capisce si domanda:
</p>

<p>
Quante volte mi capita di sentirmi nel profondo?
</p>

<p>
Quante volte mi capita di sentirmi come la sentinella che aspetta l’aurora e non vede mai la fine del suo turno di guardia?
</p>

<p>
Queste sono un po’ le due coordinate del salmo.
</p>

<p>
Altre osservazioni.
</p>

<p>
La parola Signore, in ebraico, Jahvè, compare due volte per ogni strofa, quindi è raddoppiata per quattro volte. Quattro nella Bibbia rappresenta la totalità, i 4 punti cardinali. 4×2 è la totalità raddoppiata: il Signore riempie tutto il salmo.
</p>

<p>
Notate poi che tutte le parole importanti, qui evidenziate, sono tutte doppie: voce, Israele, io spero, l’anima mia, più che le sentinelle l’aurora, colpe.
</p>

<p>
Questo oltre a essere un modo per imparare il salmo a mente, perché sono parole che agganciano un versetto all’altro, nello stesso tempo fanno capire qual è il cuore del salmo: la voce che Dio deve ascoltare, le colpe che Dio non deve guardare, la speranza che io ho in Dio, l’anima che attende Dio.
</p>

<p>
L’unica cosa ripetuta tre volte è: con te…, con il Signore…, con lui… e cosa c’è con il Signore?
</p>

<p>
C’è il perdono, la bontà, la redenzione.
</p>

<p>
Dio è colui che possiede il perdono, la bontà, la redenzione.
</p>

<p>
Tre termini importantissimi:
</p>

<p>
il perdono:
</p>

<p>
nell’ A.T. si dice che soltanto Dio perdona, non si trova mai l’espressione “tu devi perdonare”, questo lo dirà Gesù nel vangelo. Nell’ebraismo il perdono di uno nei confronti di un altro non è poi così importante. Importante è la giustizia.
</p>

<p>
La bontà, che si può tradurre con amore.
</p>

<p>
Questo è la parola chiave dei salmi, è lo stesso termine del salmo 136 che dice: perché il suo amore è per sempre.
</p>

<p>
La redenzione: è un termine che il salmo prende a prestito dall’ Esodo dove redimere è l’azione di Dio che prende un popolo schiavo e lo salva dalla schiavitù. Quindi in questo caso redenzione è un uscire dalle proprie colpe.
</p>

<p>
Questi tre elementi ci dicono che il vero cuore del salmo è la parte ripetuta non due, ma tre volte.
</p>

<p>
Un altro aspetto interessante lo troviamo al v. 4: Con te è il perdono: / così avremo il tuo timore.
</p>

<p>
Il timore di Dio nella Bibbia è quello che noi chiameremmo piuttosto la fede, credere in lui, rispettarlo.
</p>

<p>
C’è un versetto interessante nell’Esodo; dopo che Mosè ha dato il decalogo agli Israeliti dice:
</p>

<p>
Non abbiate timore. Dio è venuto perché abbiate timore di lui.
</p>

<p>
Il v.4 vuol dire: Se tu ci perdoni, noi possiamo credere in te.
</p>

<p>
Noi avremmo detto l’esatto opposto: «Signore, io credo in te. Mi perdoni? Io mi sono pentito. Mi perdoni?». È sintomo del moralismo inveterato di noi cattolici che prima vogliamo convertirci (e spesso non ci riesce) e poi si chiede a Dio di perdonarci.
</p>

<p>
Il perdono di Dio è gratuito, non è legato ad alcuna contropartita. È l’esperienza del figliol prodigo che quando torna a casa si accorge che il padre lo ha già perdonato prima che lui gli faccia tutto il discorso che si era preparato.
</p>

<p>
Un altro elemento su cui soffermarci è il verbo sperare (ebr. qawah).
</p>

<p>
In ebraico la radice di questo termine significa corda.
</p>

<p>
Sperare vuol dire essere tesi come una corda. Ma una corda per essere tesa deve essere tirata da due parti, quindi sperare vuol dire essere in tensione tra due punti fermi, uno a cui ci si aggancia e l’altro che tira: Dio e l’uomo.
</p>

<p>
Un’ultima osservazione su questo salmo.
</p>

<p>
La Chiesa lo ha usato per i funerali ma, se ci fate caso è sì un salmo penitenziale, ma non parla tanto di vita eterna. Io agli studenti di teologia chiedo in quale momento dell’anno liturgico la Chiesa legge questo salmo. La risposta è: Natale.
</p>

<p>
Infatti il primo salmo del vespro di Natale è questo.
</p>

<p>
E siccome nella Chiesa cattolica il Natale dura otto giorni (l’ottava di Natale), per otto giorni si recita al vespro il salmo 130 e questo perché inizia con l’espressione dal profondo.
</p>

<p>
Per i Padri della Chiesa questo era il salmo che ricordava come noi siamo nel profondo, ma Dio non solo non sta attento alle colpe, ma scende nel profondo facendosi uomo, si mescola con i peccatori, come fa quando va a farsi battezzare da Giovanni.
</p>

<p>
Gesù scende nell’umanità, si confonde con l’umanità e diventa uomo come gli altri.
</p>

<p>
Quindi la Chiesa ha scelto questo salmo per ricordarci che questa bontà di Dio va oltre il perdono, addirittura scende lui nel profondo diventando uomo per salvare l’uomo dal basso e non dall’alto.
</p>

<p>
Questa è la logica dell’incarnazione.
</p>

<p>
Un’ultima notazione.
</p>

<p>
Se voi guardate fino al v. 6 il protagonista del salmo sono io.
</p>

<p>
Solo al v.4 c’è un plurale: avremo il tuo timore.
</p>

<p>
Tutt’ad un tratto il soggetto è Israele.
</p>

<p>
Questo è tipico dei salmi delle salite.
</p>

<p>
Si inizia parlando di me e si termina parlando di Israele. Questo significa che chi prega i salmi non è mai solo, fa parte di un popolo.
</p>

<p>
Tradotto in termini cristiani chi prega i salmi non fa un atto individualistico – la mia preghiera, il mio Gesù, i miei santi… – ma la preghiera è sempre collettiva.
</p>

<p>
Altro esempio il salmo 131:
</p>

<p>
Signore, non si esalta il mio cuore.
</p>

<p>
Né i miei occhi guardano in alto;
</p>

<p>
non vado cercando cose grandi
</p>

<p>
né meraviglie più alte di me.
</p>

<p>
Io invece resto quieto e sereno:<br>
come un bambino svezzato in braccio a sua madre,
</p>

<p>
come un bambino svezzato è in me l’anima mia.
</p>

<p>
Israele attenda il Signore,<br>
da ora e per sempre.
</p>

<p>
Anche qui la preghiera è fatta in prima persona, ma c’è la stessa frase del salmo 130: Israele attenda il Signore.
</p>

<p>
I salmi son sono mai una preghiera solo individuale, c’è sempre un aggancio con il popolo di cui io faccio parte.
</p>

<p>
DOMANDE
</p>

<p>
1 – Nello stesso salmo capita spesso di passare dall’io al tu alla terza persona con grande facilità.
</p>

<p>
Perché?
</p>

<p>
R.
</p>

<p>
Questo è un fenomeno tipico della poesia ebraica che passa dalla seconda alla terza persona o dalla prima alla terza persona senza soluzione di continuità.
</p>

<p>
Guardate il v. 5 del salmo 130: Io spero, Signore. Spera l’anima mia, attendo la sua parola
</p>

<p>
Prima si dà il tu a Dio, poi si passa alla terza persona: la sua parola, cioè la parola di lui, Dio. Nella Bibbia si trova anche il tu e il voi; nel Deuteronomio si legge spesso Voi osserverete questa legge perché Dio che sta in mezzo a te….Questo fenomeno è più letterario che non teologico, bisogna ricordarsi che siamo nella poesia.
</p>

<p>
2 – In questo salmo, sul finire, mi sembra che vi sia un accenno al Messia, cioè a Gesù…
</p>

<p>
R.
</p>

<p>
Questo tema ci allontana dal salmo 130.
</p>

<p>
Qui non si parla del Messia, qui il Signore è Dio.
</p>

<p>
Se ci si vede Gesù lo si vede da un’altra ottica che citavo prima, dal profondo dall’incarnazione.
</p>

<p>
Nell’A.T., chi perdona è solo Dio.
</p>

<p>
Quello che stupiva i farisei è che Gesù si arroga l’autorità divina ma questo non c’entra nulla col salmo 130. Bisogna stare attenti a vedere Gesù anche là dove non c’è.
</p>

<p>
Se ci fosse così tanto nell’A.T. ritorna la domanda: «Perché gli ebrei non ci hanno creduto?»
</p>

<p>
Perché l’A.T. non ne parla di per sé.
</p>

<p>
La redenzione di cui si parla nel salmo non è la redenzione cristiana ottenuta con la morte e la resurrezione di Cristo, è la liberazione dalle colpe, analoga a quella dalla schiavitù d’Egitto.
</p>

<p>
È un atto proprio di Dio. La novità di Gesù non è Dio prima non perdonava e adesso perdona, è che Gesù fa quello che faceva Dio nell’A.T.<br>
Sarebbe opportuno chiedersi: Ma un ebreo, che prega col salmo 130, cosa ci vede? Ci vede che Dio perdona, che salva Israele dalle sue colpe.
</p>

<p>
3 – Quali salmi finiscono con la parola Amen e quale è il significato della parola Amen.
</p>

<p>
R.
</p>

<p>
– Con amen finiscono i salmi a conclusione di ognuno dei cinque libri. Quindi è proprio una chiusura ufficiale, tipica dei salmi, ma non solo dei salmi. Amen è una parola che viene dal verbo ‘aman che vuol dire fidarsi, aver fiducia per cui amen vuol dire mi fido. Noi lo abbiamo tradotto così sia o così è.
</p>

<p>
I salmi all’amen aggiungono alleluia, cioè lodate Dio.
</p>

<p>
4- Israele cerca sì il perdono di Dio, ma nei confronti dell’altro cerca la giustizia. Non potrebbe essere questa la chiave di lettura per cui tra il popolo di Israele e il popolo palestinese non c’è mai pace?
</p>

<p>
R.
</p>

<p>
– Non lanciamoci in analisi troppo problematiche. È vero che il perdono cristiano non fa parte della cultura ebraica in quanto tale, ma se è per questo fa ancora meno parte della cultura islamica; il Dio del Corano è clemente, invece di 30 te ne do 15, mentre il Dio della Bibbia perdona sul serio, è quello che Butta in mare tutte le tue colpe (Michea).
</p>

<p>
Il tema dell’uomo che deve perdonare è più evangelico che veterotestamentario. Non è che l’ebraismo ignori il perdono, però tra il perdono e la giustizia, prima viene la giustizia, dove però la giustizia non è vendetta. 
</p>

<p>
APPENDICE BIBLIOGRAFICA
</p>

<p>
Per approfondire i Salmi.
</p>

<p>
<ol type="1" start="1">
<li>Introduzioni e opere generali.</li>
</ol>
</p>

<p>
*A. RIZZI, Grido e canto dei poveri. Iniziazione ai Salmi, Servitium, Sotto il Monte (BG) 1997. Semplicissima, ma succosa introduzione alla lettura del Salterio.
</p>

<p>
*A. MELLO, L’arpa a dieci corde. Introduzione al Salterio, Qiqajon, Bose 1998. Semplice ma suggestiva introduzione all’intero salterio. Esaurito in libreria (2014).
</p>

<p>
** A. WÉNIN, Entrare nei Salmi, EDB, Bologna 2002. Approccio narrativo e poetico al Salterio.
</p>

<p>
<ol type="1" start="2">
<li>Commentari al Salterio.</li>
</ol>
</p>

<p>
***G. RAVASI, I Salmi, EDB, Bologna 1981-1984 (3 voll.). Si tratta dell’opera più completa attualmente esistente in italiano. Di alto livello.
</p>

<p>
**T. LORENZIN, I Salmi, Paoline, Milano 2000. Nuovo commento al Salterio da un punto di vista sincronico; bibliografia completa sino all’anno 2000. Di alto livello.
</p>

<p>
<ol type="1" start="3">
<li>Teologia dei Salmi.</li>
</ol>
*G. RAVASI, I canti di Israele. Preghiera e storia di un popolo (EDB, Bologna 1986) 170-213. 4. Lettura spirituale.
</p>

<p>
**D. BARSOTTI, Introduzione ai Salmi, Queriniana, Brescia 1976 (nuova edizione San Paolo, Cinisello Balsamo [MI] 2010, con pref. di L. Mazzinghi).
</p>

<p>
**D. BONHÖFFER, Pregare i Salmi con Cristo, Queriniana, Brescia 1978; brevissimo, ma ricco dal punto di vista teologico.
</p>

<p>
*E. BIANCHI, Pregare i Salmi, Gribaudi, Torino 1997.
</p>

<p>
<ul>
<li>V. SCIPPA, Salmi, Volume 1-2-3-4, Messaggero, Padova 2002- ; semplice lettura di singoli salmi con il taglio della lectio divina.</li>
</ul>
</p>

<p>
**A. MELLO, Leggere e pregare i Salmi, Qiqajon, Magnano (BI) 2008 (breve commento esegetico- spirituale a ogni salmo).
</p>

<p>
*A. MELLO (ed.), Un mondo di grazia. Lettura del midrash sui Salmi. Midrash Tehillim, Qiqajon, Bose, Magnano (BI) 1995. Primo approccio a una lettura ebraica dei Salmi.
</p>

<p>
*** NB. L’intera annata 2005 di Parole di Vita (ed. Il Messaggero, Padova) è interamente dedicata al Salterio, con circa otto articoli e rubriche sui Salmi per ognuno dei sei numeri.
</p>

<p>
Seconda Lezione di don Luca Mazzinghi<br>
Docente ordinario di Sacra Scrittura alla<br>
Facoltà Teologica dell’Italia Centrale e al Pontificio Istituto Biblico
</p>

<p>
23 ottobre 2014
</p>


<hr>

<h5>Piccola giuda</h5>

<p>
<ul>
<li>Quando sei nella gioia / 33; 92; 98; 100; 145; 150;</li>
<li>Quando sei nel dolore / 17; 31; 77; 80;</li>
<li>Quando hai paura / 31; 86; 94, 12-23; 107; 121; 125;</li>
<li>Quando hai peccato e cerchi perdono / 39; 40, 10-18; 51; 102; 196; 130;</li>
<li>Quando desideri pace e abbandono / 4; 34; 46; 85; 131;</li>
<li>Quando sei triste sfiduciato tentato / 6; 40, 1-6; 42; 46; 49, 6-16; 120; 130; 141; 142;</li>
<li>Quando sei stanco / 4; 127;</li>
<li>Quando ti svegli / 5; 90; 92;</li>
<li>Quando invochi la Sapienza / 9;</li>
<li>Quando sei ammalato / 6; 41; 102</li>
<li>Quando Dio si nasconde e tace / 13; 14; 43, 1-5; 104, 27-30; 139;</li>
<li>Quando cerchi fiducia e coraggio / 23; 44, 1-6; 121;</li>
<li>Quando fai delle scelte / 1; 18, 26-40; 84; 86; 90, 9-17; 119; 127;</li>
<li>Quando senti il bisogno di ringraziare / 30; 65; 111; 117; 138;</li>
<li>Quando sei incompreso e perseguitato / 3; 7; 17; 129; 140;</li>
<li>Quando esprimi il tuo amore a Dio / 18, 1-4; 103; 116; 119, 129-136; 144, 1-9;</li>
<li>Quando preghi per la tua famiglia / 128;</li>
<li>Quando preghi per un fratello / 133;</li>
<li>Quando fai fatica a pregare / 143; 119, 169-176;</li>
<li>Quando sai che Dio ti scruta / 138;</li>
<li>Quando viaggi / 121; 61, 3;</li>
<li>Quando lodi e ringrazi Dio / 47; 48; 111; 116; 117; 138; 145; 146; 147; 148; 149; 150;</li>
<li>Quando ammiri il creato / 8; 19; 104;</li>
<li>Quando preghi Cristo crocifisso / 22; 69; 88;</li>
<li>Quando chiedi aiuto / 15; 16; 23;</li>
<li>Quando chiedi giustizia / 43; 120;</li>
</ul>
</p>


<hr>

<h5>Il Salterio.</h5>

<p>
Tra i 46 Libri di cui si compone l'antico Testamento nella Bibbia cattolica, il Libro dei Salmi è al 23° posto (dopo i Libri della Legge e i Libri storici e prima dei Libri profetici). Per conoscere meglio questo libro della Bibbia parleremo della sua divisione, del suo genere letterario, della sua numerazione. <br>
La divisione del Salterio <br>
Già la tradizione ebraica prima di Cristo aveva diviso il Salterio in cinque libri: come vi erano i cinque libri o «Pentateuco della Torah», cioè della Legge, intesa come proposta di Dio al suo popolo, così dovevano esserci anche cinque libri, il «Pentateuco della Tefillah», cioè della preghiera e della lode intesa come risposta del popolo al proprio Dio. <br>
Ciascuno di questi cinque libri della preghiera è concluso da una «dossologia» o invocazione di lode (Salmo 41,14; 72, 18-20; 89, 52; 106, 48): <br>
- 1° libro (Sal 1-41). E' dedicato ai Salmi che descrivono l'affronto tra il giusto credente e l'empio. Il Salmo 1, quello delle «due vie», apre la raccolta mostrando l'inconciliabilità e la diversa sorte dell'uomo, a seconda della sua posizione nei confronti di Dio. Il punto più profondo di contrasto si ha nel Salmo 22, il Salmo con cui ha pregato Gesù sulla croce («Dio mio, Dio mio, perché mi hai abbandonato»: Mt 27, 46) quale massima espressione dell'angoscia e della fiducia in Dio espressa dal giusto perseguitato. Il confronto continua fino al Salmo 41, dove si parla del giusto che languisce nel suo letto di dolore mentre gli stessi amici alzano il calcagno contro di lui: ma il Signore lo custodirà e gli darà vita. <br>
- 2° libro ( Sal 42-47 ). Si apre con Salmi che descrivono il desiderio di Dio da parte dei fedeli che sono in esilio. Qui il nemico non è l'empio, ma il peccato che ostacola la piena comunione con il proprio Dio. Chiave di volta di questo libro è il Salmo 48 che canta la bellezza inespugnabile di Sion ( = Gerusalemme): parallelamente alle esperienze dell'Esodo, il Signore continua a liberare il suo popolo dall'assalto dei nemici; «il nostro Dio è colui che ci guida». <br>
- 3° libro (Sal 73-79). Come il corrispondente Levitico, contiene Salmi di meditazione sul passato e proietta verso i tempi ultimi, quelli messianici. Dio, che ha liberato il suo popolo, lo conduce mediante Davide, il pastore (Sal 79). Questo libro insiste sul culto e trova nel Salmo 84 il suo centro («Quanto amabili sono le tue tende... beati coloro che abitano nella tua casa...»). <br>
- 4° libro (Sal 9-106). E' la celebrazione della potenza del Signore, vero pastore del suo popolo. Egli è il Re della terra e dell'universo, il giudice che sta per arrivare con grande spavento dei suoi nemici, colui che inaugura il suo regno vittorioso. <br>
- 5° libro (Sal 107-150). E' il libro della lode sulla montagna ormai salita. E' il libro che esprime la gioia per il Signore vincitore degli idoli, abitante in Sion sua città santa. Chiave di questo libro è il Salmo 119, il Salmo della legge. Come nel corrispondente libro del Deuteronomio, troviamo qui le benedizioni per chi osserva la legge e le maledizioni verso i trasgressori. Gli ultimi Salmi sono poi tutti una lode al Signore cui partecipano tutte le creature dell'universo. <br>
Il «genere letterario» del Salterio <br>
Non va dimenticato che il Salterio è essenzialmente un libro di preghiera; è questa la sua originalità nei confronti degli altri libri della Bibbia. Una preghiera, però, non tanto «personale», ma piuttosto «comunitaria». Fin dalla loro iniziale redazione i Salmi hanno avuto una evidente destinazione liturgico-comunitaria: prevale quindi il «noi». Il che non significa che poi non siano serviti anche come preghiera personale; in questi casi dal «noi» si passa all'«io» della singola persona. <br>
Il culto ha giocato quindi un ruolo determinante nella composizione e definizione dei Salmi; proprio questa loro struttura liturgica ci permetterà di operare una certa catalogazione secondo alcuni «generi letterari». <br>
Riconoscere il genere letterario di un Salmo è il primo passo da fare per capirlo. Ci permetterà infatti di ritrovare l'intenzione del Salmista, di entrare nella sua prospettiva. <br>
I biblisti hanno individuato ben 13 generi letterari: <br>
- le «Suppliche»: Ne vengono elencate circa 32. Attenzione però a non farsi ingannare dal termine; bisogna invece capire cosa era nell'antichità un supplice. Il supplice era colui che si metteva sotto la protezione di un potente per sfuggire ad un pericolo, che poteva venire dalla stessa persona supplicata, se questa si preparava a punire. Con l'aiuto di vari gesti simbolici, il supplice esprimeva la sua totale remissione alla persona cui si rivolgeva e l'incondizionata dipendenza da questa. «Supplicare Dio», nel linguaggio dei Salmi, significa presentarsi davanti a lui in atteggiamento di supplice: alzare gli occhi, tendere le mani, prosternarsi, rifugiarsi in lui... <br>
Un Salmo di supplica si può dividere, generalmente, in tre parti: a. un preambolo ( ci si presenta a Dio e lo si invoca per alcune necessità); b. la supplica (si espone il caso, si fa la supplica vera e propria, si portano alcuni motivi di persuasione); c. conclusione innica (è un anticipato rendimento di grazie per il beneficio che si suppone ottenuto). <br>
Non abbiamo qui lo spazio per analizzare questi Salmi di «supplica»; invitiamo il lettore ad analizzare lui stesso uno di questi Salmi, ad esempio il Salmo 56 (Lodi, giov. I sett.). <br>
- gli «Inni». Sono chiamati «tehillim» per il loro carattere innico e laudativo. Sono Salmi legati alle feste liturgiche, soprattutto alla festa delle «capanne», festa di gioia in ricordo dell'alleanza. Questi Salmi nascono da un'esigenza gioiosa di ringraziamento a Dio per i suoi prodigi operati nella storia, per l'assistenza e la vicinanza al popolo. I verbi che maggiormente prevalgono esprimono gioia e ripetono spesso 1'«alleluja». Si può prendere in esame il Salmo 91 (lodi sab. II sett.: Inno a Dio creatore). <br>
- Salmi di «ringraziamento». Sono legati al sacrificio di ringraziamento che il pio israelita faceva nel tempio di Gerusalemme dopo aver ricevuto una grazia. Colui che deve rendere grazie si avvicina all'altare del sacrificio seguito da parenti ed amici e li invita ad associarsi alla sua azione di grazie. Poi fa il racconto dell'intervento divino in suo favore e conclude con una riflessione morale: se il Signore ha potuto salvare me che sono un peccatore e che mi trovavo in una situazione senza vie di uscita, potete capire qual è la sua potenza e quanto grande è il suo amore. <br>
Si può prendere in esame il Salmo 29 (Vespri, giov. I sett.: rendimento di grazie per la liberazione dalla morte ). <br>
- Salmi «regali». Questi Salmi venivano usati per l'intronizzazione del Re, il discendente di Davide, il difensore dei poveri, il pastore del popolo. Si augura al Re un regno senza fine, una dominazione universale. Si può prendere in esame il Salmo 109 (2 Vespri dom. 1. 2. 3. 4. sett.: Il Messia re e sacerdote). <br>
Molto simili ai Salmi «regali», ma da essi distinti, sono invece i Salmi del «regno» nei quali si canta l'intronizzazione simbolica di Jahvè. Si cantavano in occasione della processione dell'arca fin dentro il Tempio, nel Santo dei Santi, dove Dio regna invisibile. Ricorrono grida di gioia, battiti di mani, suoni di tromba e il grido «Jahvé regna!». Egli è il Vittorioso che ha messo ordine nel caos fin dall'origine del mondo; per questo anche l'universo lo acclama. Si veda come esempio il Salmo 23 (Lodi, mart. I sett.: Il Signore entra nel suo tempio). <br>
- I «cantici di Sion». Nella Bibbia, la parola «Sion» equivale a Gerusalemme. Il popolo di Israele aveva una speciale celebrazione per esaltare l'elezione in questa città da parte di Jahvé e la supremazia del Tempio destinato ad essere centro di raccolta di tutti i popoli della terra. Si può prendere come esempio il Salmo 75 (Ora media, dom II sett.). <br>
- Salmi «graduali». Sono i Salmi che si cantavano durante la «salita» al tempio in occasione del pellegrinaggio. Cantano la gioia, l’amore, la meraviglia di andare e di stare presso il Tempio del Signore. I Salmi graduali o «canti delle ascese» sono quindici e si susseguono dal Sal 120 al 134. Essi descrivono il pellegrinaggio dal suo annuncio fino ai ringraziamenti al momento del ritorno. La Liturgia delle Ore fa pregare questi Salmi nei Vespri della terza settimana. <br>
- Salmi dell'«alleanza». Sedici Salmi possono venire capiti solo nella prospettiva del rinnovamento dell'Alleanza. L'alleanza è un elemento chiave nella tradizione ebraica e lo sarà poi anche in quella cristiana dal momento che Cristo con la sua morte e risurrezione ha stabilito l'alleanza nuova ed eterna. Poiché Israele ha coscienza di esistere in forza dell'alleanza, ogni anno, soprattutto nella festa delle capanne, rinnovava il rituale dell'Alleanza. Le espressioni più ricorrenti sono: l'adesione del popolo a Colui che è invocato come «Dio nostro»; le benedizioni-maledizioni per la fedeltà o meno all'alleanza; le condizioni per partecipare all'alleanza. Sulla scorta di Giosuè 8 e 24 si può prendere in esame il Salmo 114 (2 Vespri, dom. II sett.). <br>
«Chi recita i Salmi apre il suo cuore a quei sentimenti che i Salmi ispirano secondo il loro “genere letterario”: di lamentazione, di fiducia, di rendimento di grazie. Questi generi letterari giustamente sono tenuti in grande considerazione dagli esegeti» IGLO I06). <br>
La numerazione dei Salmi. <br>
Sarà capitato qualche volta di dover rintracciare un Salmo nella Bibbia ed accorgersi che il numero non corrisponde. Questo inconveniente è dovuto al fatto che esiste una duplice numerazione dei Salmi: <br>
- la numerazione ebraica. E' la numerazione che di solito si trova nelle nostre Bibbie e si rifà al testo originale dei Salmi che è appunto in lingua ebraica. Questo testo fu sistemato a partire dal 6° secolo avanti Cristo dai «Massoreti» («uomini della tradizione»). Poiché l'ebraico, come l'arabo, veniva scritto senza vocali, questi Massoreti vocalizzarono il testo ed è per questo motivo che il testo ebraico è spesso chiamato «testo massoretico». <br>
- la numerazione greca e latina (Volgata). A partire dal 3° secolo avanti Cristo, per rendere più accessibile la Scrittura a quegli Ebrei che vivevano fuori della Palestina, la si tradusse in greco dal momento che questa lingua era più conosciuta che non l'ebraico. Questa traduzione greca dell'originale Bibbia ebraica è chiamata dei «Settanta» perché, secondo una leggenda, sarebbe stata tradotta da 70 uomini saggi in 70 giorni. <br>
A sua volta, quando il greco non fu più la lingua comune del popolo, si sentì la necessità di tradurre nella lingua corrente, il latino, il testo sacro. Verso l'anno 384 d. C. il papa Damaso affidò a san Girolamo quest'opera di traduzione e la Bibbia latina tradotta dal greco fu chiamata «Vulgata»; questa è stata sempre la Bibbia «ufficiale» della Chiesa e quindi adottata nella liturgia. <br>
Sia la traduzione greca che la sua derivazione latina seguirono però una numerazione diversa da quella ebraica dei Massoreti. Dal Salmo 9 al Salmo 147 la numerazione ebraica (usata nelle Bibbie) va avanti di un numero rispetto al testo greco-latino (usato nella nostra liturgia). <br>
Si faccia quindi attenzione a questo scarto di numerazione. <br>
La poesia ebraica <br>
Abbiamo già detto che i Salmi non sono letture, né preghiere scritte in prosa, ma «poemi di lode» composti per essere cantati. Questa loro originaria caratteristica ci obbliga a tener conto dello stile poetico con cui furono composti ed in particolare di quella tecnica chiamata «parallelismo» che consiste nell’enunciare lo stesso concetto in due «stichi» (versetti) consecutivi, equilibrati e simmetrici. <br>
L'esempio più interessante ci è dato dal Salmo 114 (113): <br>
3 il mare vide e si ritrasse, il Giordano si volse indietro, <br>
4 i montoni saltellarono come arieti, le colline come agnelli di un gregge. <br>
5 Che hai tu, mare, per fuggire, e tu, Giordano, perché torni indietro? <br>
5 Perché voi monti saltellate come arieti e voi colline come agnelli di un gregge? <br>
Si faccia dunque attenzione a questa tecnica poetica con cui furono composti i Salmi poiché il «parallelismo», ben lungi dall'essere una semplice ripetizione di una idea o di un'immagine, è piuttosto un tentativo di approfondimento e di scavo per cogliere ogni dimensione ed ogni valore di una determinata realtà. <br>
Se si vuole che i Salmi siano nostra autentica e intelligente preghiera come lo furono per Cristo e lungo i secoli per la Chiesa, dobbiamo procurarci quella «maggiore formazione biblica, specialmente riguardo ai Salmi» (IGLO 102) che ci permetta di arrivare ad assimilare bene il modo e il metodo migliore per pregarli come si conviene. <br>
Per aiutare ad entrare dentro questo mondo che di fatto è molto differente alla nostra mentalità «occidentale» (mentre la mentalità dei Salmi è «orientale» e semita), abbiamo iniziato col descriverne la veste esterna: il nome, il genere letterario che ne ha ispirato la composizione storica, la divisione, alcune caratteristiche (soprattutto lo stile «poetico» del parallelismo ) . <br>
Siamo così pronti a recepire meglio il loro «valore spirituale» dettato dal fatto che i Salmi sono essenzialmente «Preghiera di Cristo» e «Preghiera della Chiesa» e proprio per questo anche «Preghiera nostra». 
</p>

<p>
6 - SPIRITUALITÀ DEI SALMI <br>
Preghiera di Cristo - Preghiera della Chiesa 
</p>

<p>
La conoscenza storica e letteraria del Salmi non è che un primo passo verso quella loro piena utilizzazione che si ha unicamente con la preghiera. Dobbiamo dunque ricercare nei Salmi quel profondo significato teologico e spirituale come si addice ad un libro che, pur esprimendosi con il linguaggio di uomini legati al loro tempo e alla loro cultura, resta tuttavia un libro sacro, resta «Parola di Dio» scritta sotto l'ispirazione dello Spirito Santo. <br>
Questa preghiera così sublime ha in un primo tempo alimentato la fede del popolo di Israele; ha continuato a risuo¬nare sulle labbra di Cristo e degli Apostoli; è stata accolta con profonda convinzione dalle Chiese di tutti i tempi; deve essere dunque anche nostra preghiera. 
</p>

<p>
I Salmi sono «Parola di Dio» <br>
Le eventuali difficoltà che possiamo incontrare nel pregare i Salmi non devono farci dimenticare che questi canti venerandi sono stati scritti sotto l'ispirazione dello Spirito Santo e quindi, come tutti i libri della Bibbia, sono anch'essi «Parola di Dio». Costituiscono quel meraviglioso dialogo tra Dio e il suo popolo dove Dio stesso prende l'iniziativa ed offre alla sua creatura quelle parole necessarie a lodare con purezza e con pienezza il proprio Signore. Il Salmista sa che se Dio non prende questa iniziativa la sua bocca non può cantare le lodi del Signore. Per questo prega: «Apri la mia bocca Signore e la mia lingua canterà la tua lode» (Sal 51 17). Anche il Signore, che conosce questa incapacità umana, apre lui stesso la bocca del Salmista e gliela riempie della sua Parola: «( Apri la tua bocca ed io il Signore la riempirò» (Sal 81,11). <br>
Nei Salmi sono numerosissime le espressioni con cui il Salmista pieno di fiducia prega: «apro anelante la bocca... vienimi incontro ed abbi pietà di me» (Sal 119,131). <br>
Per lui i Salmi sono più dolci del miele; sono il pane che il Signore fa piovere dal cielo per nutrire coloro che sono incamminati verso la santa montagna. <br>
Nei Salmi, dunque, più che in ogni altro libro della Scrittura, i Padri ascoltavano il Canto dello Spirito Santo. «In essi - dice s. Agostino - possiamo intendere più la voce dello Spirito di Dio che la nostra perché non potremmo dire quelle parole se egli non le avesse ispirate» (En. in Ps. 26. 1). 
</p>

<p>
I Salmi: preghiera di Israele <br>
I Salmi sono nati in mezzo al popolo di Israele. Lo Spirito e il Verbo di Dio, che erano all'opera nella storia sacra dell'Antica Alleanza, misero sulla bocca di quelle generazioni quelle preghiere di lode a Dio e quelle suppliche che dovevano preparare la pienezza della lode che sarebbe apparsa sulle labbra del Salvatore con l'avvento dei tempi messianici. <br>
Ogni pio Israelita, come ci testimonia il Salmo 55,1 8, ritmava la propria giornata con i tre momenti principali della preghiera: «sera e mattino e mezzodì voglio gemere e sospirare affinché oda la mia voce». Soprattutto per la preghiera del sabato nella sinagoga o in occasione della solenne liturgia del tempio, i Salmi costituivano l'ossatura della preghiera giudaica. Così, tra preghiera pubblica e preghiera personale avveniva quel fecondo scambio che permetteva di rivolgersi al Signore in ogni tempo e in ogni occasione sempre imbevuti della Parola di Dio e mai senza di essa. Una traccia di questa insostituibile base di preghiera costituita dai Salmi la ritroveremo anche nel Nuovo Testamento sulle labbra di Zaccaria, di Maria, di Simeone: il Benedictus o il Manificat non sono altro che una sintesi personalizzata delle più belle espressioni Salmiche che queste anime spirituali, imbevute di preghiera, sapevano far sgorgare dall'abbondanza del proprio spirito orante. <br>
I Salmi sono dunque nati in mezzo ad un popolo che sapeva pregare sotto l'ispirazione dello Spirito di Dio. Così, in occasione della liberazione dall'Egitto, il canto di vittoria diventa un inno di glorificazione per Colui che si è mostrato grande col suo popolo: «Mia forza e mio canto è il Signore: è stato la mia salvezza... Io voglio onorare... Io voglio esaltare» (Es 15 2). Oppure il cantico di Giuditta dopo la liberazione di Betulia: «Inneggiate a Dio con i timpani, cantate al Signore con cembali, componete per lui un Salmo di lode, esaltate e invocate il suo nome! (Gdt 16 1). <br>
Così, mentre nel deserto marciavano verso la Terra promessa, o mentre si recavano pellegrini alla città santa per lodare il Signore e portare davanti a lui la loro lode e la loro supplica, la preghiera dei Salmi era per essi luce e conforto. <br>
E' dunque con grande rispetto e venerazione che noi cristiani dobbiamo accogliere queste antiche preghiere che esprimono un vivo senso di Dio e una sapienza salutare per la vita dell'uomo. «Dio, il quale ha ispirato i libri dell’ uno e dell’altro testamento e ne è l’autore, ha sapientemente disposto che il Nuovo fosse nascosto nel Vecchio e il Vecchio diventasse chiaro nel Nuovo» (Dei Verbum 16 che cita s. Agostino).
</p>

<p>
I Salmi: preghiera di Cristo <br>
In Palestina, al tempo di Gesù, ogni bambino che nasceva in una famiglia timorata di Dio, apprendeva fin dall'infanzia a ritmare la propria vita con le tre ore di preghiera quotidiane. Non c'è dunque motivo di dubitare che anche nella santa Famiglia di Nazaret il bambino Gesù abbia sùbito imparato ad iniziare la propria giornata unendosi alla liturgia vespertina del tempio (si ricordi che il calendario ebraico, come pure il nostro calendario liturgico, prevedono l'inizio del nuovo giorno con il tramonto del sole). Prima di andare a dormire, avrà certamente pregato col Salmo 4: «in pace, appena mi corico, m’addormento poiché tu o Signore... in sicurezza mi fai riposare» (v. 9). Al mattino, con tutta la famiglia riunita, recitava i Salmi di lode (Sal 146-150) e le benedizioni prescritte. <br>
Alla scuola di Maria sua madre, che nel Magnicat ha dimostrato di conoscere perfettamente il Salterio, Gesù ha ereditato quella sublime scuola di preghiera che sono i Salmi. <br>
A 12 anni, divenuto adulto, inaugurò la sua vita di membro dell'Alleanza facendo il suo primo pellegrinaggio ufficiale al tempio (cf Lc 2, 41-42). Nella gioia della salita al tempio, cantò con tutti i componenti della carovana i «Salmi graduali»: «Mi rallegrai quando mi dissero: Andremo alla casa del Signore» (Sal 122,1). <br>
A Pasqua, come ci testimoniano Matteo 26,30 e Luca 14, 26, in occasione della cena pasquale consumata con i suoi discepoli, recitò l'inno dei prodigi di Dio per il suo popolo, il cosiddetto «Hallel» composto dai Salmi 113-118. <br>
L'uso del Salterio da parte di Gesù ci viene però ampiamente riferito al momento della sua passione, quando i racconti degli Evangelisti si fanno più particolareggiati Così, nel Getsemani, è con le parole del Salmo 42, 6 che Gesù manifesta la propria fiducia nel Padre al momento dell'estremo abbandono umano: «La mia anima è triste fino a morire...» . E sulla croce, l'intenso e sofferto dialogo di Gesù con il Padre, è ancora una volta espresso con le parole dei Salmi. Lo stesso grido straziante del Crocifisso: «Dio mio Dio mio perché mi hai abbandonato» (Mt 27,46), che altro è se non l'inizio del Salmo 22 che canta appunto l'angoscia e la gioiosa esperienza del giusto che, perseguitato dai nemici, trova in Dio la propria giustizia e salvezza? Solo gli ignoranti delle Scritture hanno visto in questo grido del Crocifisso un gesto di disperazione. E' al contrario un grido di preghiera; e quale preghiera migliore di quella dei Salmi per esprimere al Padre sia il dolore dell'ingiustizia, sia la certezza dell'imminente esaltazione? <br>
L'Evangelista Luca evita di riportare per i suoi lettori - ignoranti delle Scritture come in parte lo siamo anche noi - queste parole «dure» di Gesù; non rinuncia tuttavia a mettere sulla bocca di Gesù crocifisso alcune espressioni di preghiera; lo fa con il Salmo 36, 6: «nelle tue mani rimetto il mio spirito» ( cf Lc 23, 46 ). <br>
Nella vita di Gesù, pertanto, i Salmi sono la preghiera costante che risuona sulla sua bocca da quando era fanciullo fino all’ultimo istante della sua vita terrena. Proprio per questo motivo i Salmi sono da lui citati più di ogni altro libro dell'Antico Testamento. Presentando se stesso come «mite e umile di cuore (Mt 11, 29) usa espressioni del Salmo 34,19; oppure, quando ha voluto svelare il dramma del tradimento dell'amico Giuda (cf Gv 13, 18), ha fatto sue le parole del giusto sofferente e perseguitato: «Anche il mio amico... quello che mangiava il mio stesso pane ha alzato il calcagno contro di me (Sal 41,10). <br>
La lode di Dio è dunque risuonata nel cuore e sulle labbra di Cristo con quelle espressioni di propiziazione, di adorazione, di intercessione, che sono tipiche dei Salmi. Espressioni, però, che in Cristo, trovano il loro significato più completo e la loro piena efficacia essendo Egli il Figlio di Dio venuto per ristabilire nella sua pienezza il colloquio tra Dio e l'uomo interrotto dal peccato umano. La sua voce è la sola capace di oltrepassare l'abisso del silenzio prodotto dal peccato, di farsi intendere dal Padre e di ottenere ciò che nei Salmi lo Spirito di Dio domanda per noi. Senza la salvezza di Cristo, la preghiera dei Salmi sarebbe inefficace: nessuno infatti può andare al Padre se non per mezzo suo (cf Gv 14,6). I Salmi sono la preghiera di Cristo perché egli è il Verbo di Dio rivelato nei Salmi, perché egli è il nuovo Adamo, capo della nuova umanità, che in lui trova salvezza. <br>
Per capire meglio questo essenziale valore cristologico dei Salmi, dopo aver mostrato come Gesù ha costantemente pregato con queste espressioni ispirate, diciamo che: i Salmi parlano di Cristo, Cristo parla nei Salmi. <br>
I Salmi parlano di Cristo <br>
Gesù stesso ha indicato questa lettura «cristologica» dei Salmi quando ha detto: «Voi scrutate le Scritture... ebbene sono proprio esse che mi rendono testimonianza» (Gv 5,39). Inoltre «tutto deve compiersi di me come è stato scritto su di me nella legge di Mosè nei profeti e nei Salmi (Lc 24,44). <br>
Così, quando in una disputa con i Giudei a Gerusalemme Gesù vuol presentare se stesso come il vero Messia davidico atteso da tutto il popolo, citerà il Salmo 110, considerato Salmo messianico dagli stessi Giudei (cf Mt 22,41-44). E' dunque sulla testimonianza di un Salmo che Gesù, in questa occasione, afferma implicitamente la sua figliolanza divina. <br>
Su questo modo di interpretare in chiave cristologica i Salmi avviato dallo stesso Gesù, si mossero più tardi le comunità cristiane e gli stessi Evangeli. Giovanni, ad esempio, volendo indicare l'autorità con cui Gesù aveva purificato il tempio cacciando gli estranei alla preghiera, cita il Salmo 69, 10: «lo zelo per la tua casa mi divora» (Gv 2,17). Lo stesso Salmo è citato anche da Gesù per indicare l'odio dei Giudei verso di lui e verso il Padre: ..«Questo perché si adempisse la parola scritta nella loro Legge: Mi hanno odiato senza ragione» (Gv 15, 25 che cita il Sal 69,5). Ricorreranno a questo Salmo, v. 10, anche s. Paolo in Rom 15,3 e s. Pietro che riferisce a Giuda traditore il v. 26: «Sta scritto nel libro dei Salmi: “La sua dimora diventi deserta e nessuno vi abiti e il suo incarico lo prenda un altro”» (At 1,20). <br>
Sono ancora i Salmi ad essere citati nei racconti della Passione quando si vuol dimostrare che lo «scandalo della croce» non avviene a caso, ma tutto era stato predetto dalle Scritture: <br>
- Salmo 69,22: gli diedero da bere vino mescolato con fiele; <br>
- Salmo 22,19: si spartirono le sue vesti tirandole a sorte; <br>
- Salmo 22,9: ha confidato in Dio; lo liberi lui, ora, se gli vuol bene (Mt 27,43); <br>
- Salmo 34,21: non gli sarà spezzato alcun osso (Gv 19,36); <br>
- Salmo 22,16: «Ho sete» (Gv 19, 28). 
</p>

<p>
Lo stesso dicasi per i racconti della risurrezione: <br>
- Salmo 16,8-11: Dice Davide a suo riguardo... «né permetterai che il tuo Santo veda la corruzione» (At 2, 25.27); <br>
- Salmo 110,1: Disse il Signore al mio Signore: siedi alla mia destra (At 2,34); <br>
- Salmo 118,22: la pietra scartata dai costruttori è diventata testata d'angolo (At 4, 11). <br>
E' dunque evidente l'uso cristiano che la comunità primitiva ha fatto dei Salmi: di Cristo essi parlano, annunciando e proclamando i misteri della sua vita. Scrive in proposito s. Ilario: «tutto ciò che è scritto nei Salmi è una rivelazione dell’avvento di Cristo della sua incarnazione passione risurrezione, del suo regno e della nostra risurrezione». «Nei Salmi - afferma s. Ambrogio - non solo nasce a noi Gesù ma soffre, muore, risorge, ascende al cielo e siede alla destra del Padre». <br>
Che i Salmi parlino di Cristo è tanto vero che, se per assurdo non avessimo i Vangeli, con gli stessi Salmi si potrebbero annunciare gli avvenimenti essenziali della vita di Gesù. <br>
Cristo parla nei Salmi <br>
Per cogliere la profonda spiritualità del Salterio dobbiamo riconoscere nei Salmi non solo un messaggio «su» Gesù, ma il messaggio stesso «di» Gesù che attraverso queste parole ispirate si rivolge al Padre e parla anche a noi. <br>
Abbiamo già citato il Salmo 42,6 pregato da Gesù nel Getsemani per rivolgere al Padre la propria tristezza e la propria angoscia (Mt 26,38), oppure il Salmo 22,2 con cui Gesù prega sulla croce esprimendo cosi, allo stesso tempo, il suo dolore per essere ingiustamente condannato dal peccato degli uomini e la sua certezza che il Padre gli darà in eredità le genti a motivo di questa sua fedeltà fino alla morte (cf Mt 27,46). <br>
Quando, dopo la risurrezione, si trattò di riempire il vuoto lasciato da Giuda il traditore, fu proprio nel Salmo 69, 26 che Pietro trovò la soluzione per ristabilire il collegio dei Dodici con l'elezione di Mattia. Nel Salmo era la voce di Cristo che parlava alla sua Chiesa! <br>
Oppure, quando nella persecuzione vedono l'agitarsi dei nemici contro la comunità cristiana, si rilegge il Salmo 2, 1-2 ritrovando in esso la voce del Signore che sostiene i suoi servi per poter annunciare con tutta franchezza la Parola (cf At 4 24-30). <br>
Pertanto, se vogliamo cogliere l'autentica spiritualità dei Salmi, dobbiamo pregarli riconoscendo in essi «la preghiera che Cristo con il suo Corpo (la Chiesa) rivolge al Padre» (SC 84). E con s. Agostino possiamo dire: «è lui stesso unico salvatore del suo Corpo che prega per noi prega in noi ed è pregato da noi... riconosciamo dunque in lui le nostre voci e le sue voci in noi». 
</p>

<p>
I Salmi: preghiera della Chiesa. <br>
Nonostante la rottura-separazione delle prime comunità cristiane dalle tradizioni giudaiche (si pensi alla rinuncia del Tempio, della circoncisione, delle stesse preghiere così care agli Ebrei come lo «Shemà Israel» che si ripeteva tre volte al giorno), i Salmi furono mantenuti senza alcun indugio dalla Chiesa ed accolti come suo privilegiato libro di preghiera. E questo non solo presso le comunità giudaiche che già conoscevano questo libro della Scrittura, ma anche presso altri popoli e razze come i Greci o i Romani che erano, tra l'altro, di una cultura e una mentalità molto distanti dal linguaggio semitico orientale dei Salmi. <br>
Presso le Chiese d'Oriente e d'Occidente, il Salterio divenne il libro più letto, più proclamato, cantato e pregato, accanto ai Vangeli. Come dall'antico Israele era sorto il Messia con i suoi misteri, Cristo Signore, così ora la Chiesa accoglieva insieme a Cristo anche questi bellissimi canti che proprio in vista di Lui lo Spirito Santo aveva posto sulla bocca di coloro che con fede e speranza attendevano la pienezza dei tempi. <br>
Non è dunque difficile comprendere come solo nella Chiesa che è il Corpo di Cristo e il nuovo Israele di Dio, i Salmi rivelano il loro significato più profondo. Il medesimo Spirito che aveva ispirato i cantori della fede di Israele nell’attesa del Messia che doveva venire, ispirava ora coloro che in quegli stessi canti riconoscevano la piena e chiara voce del Verbo di Dio fatto uomo. <br>
I Salmi, preghiera di Cristo, devono dunque essere a pieno titolo anche preghiera della Chiesa. Riassumendo la comune convinzione dei Padri, s. Agostino esclama: «Nei Salmi parla la Chiesa in Cristo e parla il Cristo nella Chiesa; il capo nel corpo e il corpo nel capo» (Enarr. 2 in Ps. 30 4). <br>
«Poiché - dice ancora s. Agostino - il Cristo e la Chiesa sono due in una sola carne, sono anche due in una sola voce» (Enarr. in Ps. 37,6). Proprio in forza di questa loro pienezza e ricchezza di contenuti derivante dall'incessante azione ispiratrice dello Spirito, i Salmi possono avere varie e sempre nuove possibilità di lettura: <br>
- ora è il Cristo che prega il Padre o come Sposo parla alla Chiesa Sposa; <br>
- ora è la Chiesa Sposa che parla al suo Sposo e Signore; <br>
- ora il Cristo Capo e la Chiesa Corpo, in quanto «Cristo totale», fondono insieme la loro voce pregando il Padre. <br>
Come ben si esprime s. Paolo, il velo che copriva l'Antico Testamento è stato rimosso da Cristo e noi che, a viso scoperto, rispecchiamo la gloria del Signore, possiamo scorgere la realtà soprannaturale che dietro a quell'antica storia si nascondeva ( cf 2 Cor 3, 14.18). <br>
Se i Salmi sono stati l'espressione privilegiata del colloquio di Israele con Dio, quanto più ora, sulle labbra della Chiesa, questi canti esprimeranno la grandezza e l'amore di Dio manifestatisi in Cristo. Non più le a ombre dell'antica alleanza, ma la piena luce della verità rivelata da Cristo stanno ora a significare questi canti e a proclamare il nuovo esodo, suo e nostro, verso la terra promessa e la nuova ed eterna alleanza stipulata nel suo sangue. <br>
La Chiesa, pertanto, recita i Salmi mentre va pellegrinando da questo mondo al Padre. Si riproducono per lei i misteri dell'esodo, del ritorno dall'esilio, del pellegrinaggio verso la santa città della celeste Gerusalemme. <br>
Come per l'antico popolo dell'alleanza i Salmi erano conforto e speranza dell'avvento del Regno messianico, così anche per la Chiesa, che già possiede la caparra dello Spirito, i Salmi sono la preghiera che tiene desta la speranza e la nostalgia del compimento supremo delle promesse di Dio con la certezza della vittoria finale. <br>
Nella Chiesa i Salmi trovano anche quella più piena espressione liturgica che certamente non avevano nel culto sinagogale o nel tempio di Gerusalemme. Nella celebrazione liturgica della Chiesa, che fa ampio uso dei Salmi, ciò che essi annunciano si compie, e ciò che per mezzo di essi domandiamo a Dio ci viene elargito in Cristo. 
</p>

<p>
I Salmi: nostra preghiera. <br>
In quanto «preghiera di Cristo»o e «preghiera della Chiesa», i Salmi devono essere anche per ciascuno di noi, proprio perché membra di questo Corpo mistico, l'espressione migliore per la nostra preghiera e per la nostra santificazione (cf IGLO 14). Con Cristo ed in Cristo, «guidati dallo Spirito di Dio» (Rm 8, 14), diventiamo figli: abbiamo quindi parte alla sua comunione col Padre, possiamo entrare nel suo stesso dialogo. <br>
In un testo celebre e stupendo s. Agostino spiega il misterioso rapporto orante tra noi e Cristo nella preghiera dei Salmi: <br>
«Noi dunque preghiamo a Lui per Lui ed in Lui; diciamo con Lui e Lui dice in noi; noi diciamo in Lui e Lui dice in noi l’orazione di questo Salmo... Nessuno dunque quando sente queste parole dica: non è Cristo che le dice; o dica invece: non sono io che le dico; ché anzi se si riconosce parte del Corpo di Cristo deve dire l’una e l’altra cosa: Cristo le dice e io le dico. Non dir nulla senza di Lui ed Egli non dice nulla senza di te» (Enarr. in Ps. 85, 1). <br>
Perché Cristo possa far sua la nostra preghiera e presentarla al Padre si richiede che questa preghiera esista effettivamente in noi. Occorre dunque entrare nello spirito dei Salmi e pregarli con quella intelligenza e convinzione come se fossero nostra preghiera. Per noi i Salmi non devono essere pezzi da museo o preghiere d'altri tempi; essi sono opera dello Spirito del Dio vivente. S. Cassiano, già nel IV secolo suggeriva ai suoi monaci di pregare i Salmi «non come se fosse stato il profeta a comporli ma come se io stesso ne fossi l'autore». Mediante quelle parole, lo stesso Spirito che le ha ispirate ora suscita, orienta, dirige la nostra preghiera perché diventi preghiera del Signore risorto e preghiera della Chiesa sua Sposa. <br>
Tutto questo sarà possibile a patto che i Salmi siano effettivamente anche «nostra preghiera». Cristo e la Chiesa non possono fare sua una preghiera se questa preghiera non è in noi! <br>
<ol type="A" start="19">
<li>Atanasio invitava a saper riconoscere nei Salmi non solo la vita di Cristo, ma anche la nostra stessa vita: i nostri sentimenti, la gioia delle nostre anime, la tristezza, la speranza, il timore... </li>
</ol>
«Ogni Salmo fu dettato e composto in tal modo dallo Spirito Santo che in esso sono raccolti tutti i moti dell’animo nostro come se fossero da noi proferiti e come se realmente fossero nostri» . <br>
Per la preghiera dei Salmi dovrebbe avvenire qualcosa di simile a quello che accade nella Messa quando le nostre offerte vengono trasformate in Corpo e Sangue di Cristo dall'azione santificante dello Spirito. Attraverso le parole dei Salmi, noi possiamo offrire a Dio i nostri dolori, i nostri desideri, le nostre speranze, i nostri timori, immergendoli nelle sofferenze e nelle speranze di Cristo che è l'orante principale dei Salmi. Avviene così una misteriosa «transustanziazione»: noi abbiamo messo nelle sue mani tutto quello che abbiamo, la nostra miseria... Egli che è il tutto e tutto possiede, ha voluto renderci partecipi della sua natura divina: per noi si è fatto povero, pur essendo ricco, per arricchire noi con la sua povertà (cf 2Cor 8 9). <br>
Nelle sue mani la nostra miseria diviene ricchezza senza fine; nelle sue sofferenze le nostre sconfitte si mutano in vittorie e la morte di lui diventa la nostra vita che durerà in eterno. <br>
La preghiera dei Salmi dovrebbe essere per noi come un grande «offertorio» nella solenne liturgia del «sacrificio della lode»: presentiamo sull'altare di questo meraviglioso sacrificio spirituale tutta la varietà dei sentimenti che i Salmi suggeriscono al nostro spirito e chiediamo a Cristo di accettare questi doni, di consacrarli con la sua opera redentrice, di offrirli al Padre a nome nostro, sue membra sacerdotali. <br>
Parafrasando un'espressione di s. Paolo, pregando i Salmi potremmo dire: «Prego io ma non sono io che prego è Cristo che prega in me» (cf Gal 2, 20). Oppure, come diceva Rodolfo di Tungres «Quando mediti i Salmi Cristo è nella tua mente; quando li canti Cristo è nella tua bocca». <br>
«Chi recita i Salmi nella Liturgia delle Ore li recita non tanto a nome proprio quanto a nome di tutto il Corpo di Cristo anzi nella persona di Cristo stesso» (IGLO 108). <br>
«Seguendo questa via i santi Padri accolsero e spiegarono tutto il salterio come profezia di Cristo e sulla Chiesa; e con lo stesso criterio i Salmi sono stati scelti nella sacra liturgia. Sebbene talvolta si proponessero alcune interpretazioni alquanto complicate, tuttavia generalmente sia i Padri che la Liturgia con ragione vedevano nei Salmi Cristo che si rivolge al Padre o il Padre che parla al Figlio; anzi riconoscevano la voce della Chiesa, degli apostoli e dei martiri» (IGLO 109). 
</p>

<p>
7 - I GRANDI TEMI DEL SALTERIO <br>
Dio - L’uomo - La creazione - La legge. <br>
Per pregare convenientemente i Salmi e far sì che essi diventino, oltre che preghiera di Cristo e preghiera della Chiesa, anche nostra preghiera, dobbiamo conoscerne il linguaggio ed i contenuti. Abbiamo già detto che questi bellissimi canti non sono stati composti a tavolino da qualche geniale poeta, ma sono sorti in un vasto arco di secoli in mezzo ad un popolo credente dove lo Spirito di Dio ha ispirato uomini spirituali capaci di interpretare tutta la ricchezza dei rapporti che intercorrono tra Dio e il suo popolo. Tuttavia, in mezzo a questa diversità di epoche, di culture, di Autori, il Salterio contiene una «unità di temi» che formano la struttura portante di questo libro di preghiera. <br>
Scorrendo il Salterio cercheremo di individuare questi «leitmotiv» o «grandi temi» in modo da renderci più familiare il linguaggio dei Salmi e contribuire così ad immedesimarci sempre meglio in questa che deve essere «nostra preghiera». 
</p>

<p>
Dio. <br>
I Salmi sono sgorgati da un cuore che crede e ama Dio. Al centro del Salterio sta dunque Dio: i Salmi sono «teocentrici». Pregando i Salmi si farà attenzione a tutta una varietà di sentimenti che legano l'uomo al suo Dio. Non un Dio idealizzato o intellettuale, ma un Dio vivente, concreto, presente, con cui si può entrare in dialogo o addirittura in contesa. I Salmi sono il frutto di questa «esperienza», di Dio che, di volta in volta, se ne percepisce la fedeltà, la lontananza, il silenzio, la presenza, l'attesa: si desidera vederne il volto! <br>
La fedeltà. <br>
Il Dio dei Salmi è il Dio dell'alleanza che si lega al suo popolo con un rapporto di amore-fedeltà-misericordia. Uno dei titoli che più frequentemente viene dato a Dio è «il fedele», colui che mantiene le promesse dell'alleanza per mille generazioni (Sal 40,10; 54,5; 89,1-1-5.8.33); anche quando il popolo diventa infedele alle promesse fatte, rimane sempre la certezza che Dio non tradisce, non abbandona, non rinnega le promesse (Sal 98,3; 146,6). Pregando i Salmi si faccia dunque attenzione a questo linguaggio di alleanza-fedeltà che si esplicita nelle forme più semplici di «Dio nostro» «popolo mio». Verso il suo popolo il Dio-fedele ha sentimenti materni, ha viscere di misericordia, ed anche se umanamente può capitare che una madre abbandoni il proprio figlio, il Dio-fedele non abbandona né si dimentica di questo «primogenito» faticosamente generato al tempo dell'esodo (cf Es 4,22-23; Is 49, 1-15). <br>
Si trovano allora nei Salmi immagini ardite per cantare questa fedeltà: «Signore, la tua fedeltà giunge alle stelle» (Sal 36,6); «Ti loderò tra i popoli, Signore, a te canterò inni tra le genti, perché la tua bontà è grande fino ai cieli e la tua fedeltà fino alle nubi» (Sal 57,1-11). <br>
La lontananza. <br>
Per colui che crede e ama, Dio non è mai trovato-amato abbastanza; Egli è la fonte di cui si ha sete, è la persona che non si può afferrare totalmente, proprio perché non è un «oggetto ma il «totalmente altro». <br>
I Salmi si fanno voce di questo desiderio di vedere-cercare Dio e di sperimentare a volte la sua lontananza. Soprattutto nel momento del dolore e della prova, l'uomo povero e sofferente piange nel suo letto e pensa a Dio chiedendosi: ma Dio dov'è? La preghiera del Salmista si fa grido di invocazione e supplica: «Perché, o Dio, ti nascondi durante le mie sofferenze?» (Sal 10, 22); «Fino a quando Signore continuerai a dimenticarmi? Fino a quando mi nasconderai il tuo volto?» (Sal 13, 2 ). <br>
E' il linguaggio semplice e confidente dei Salmi che fa oggetto del colloquio con Dio persino la paura della sua lontananza. <br>
Il silenzio. <br>
Alla lontananza, a volte si aggiunge anche il silenzio e l'uomo resta solo nel suo dubbio (Sal 44,23). La fede del salmista, però, è più forte del silenzio e sa che Dio è pastore e custode del suo popolo: non sonnecchia e non dorme il custode d'Israele, ma come un mantello copre e protegge la vita di chi a lui si affida (Sal 121,4). <br>
Il Salmista sperimenta anche quella forma più terribile di silenzio che è il dubbio e la tentazione nella fede: «Dov'è il tuo Dio?» (Sal 42,11). Subito però si riprende e dice: «Spera in Dio... salvezza del mio volto e mio Dio " (v. 12). <br>
Colui che momentaneamente tace è Colui che «ti coprirà con le sue penne, sotto le sue ali troverai rifugio» (Sal 91,4). Del resto, Gesù stesso farà suo il gesto materno della gallina che raccoglie i pulcini sotto le ali al sopraggiungere della tempesta (Mt 23, 37). I Salmi diventano per noi sublime scuola di fiducia in Dio, di confidenza grande nella sua protezione, anche nei momenti della prova in cui sembra essere lontano e silenzioso. <br>
La presenza. <br>
Il Salterio ci dà un'immagine di Dio come una «presenza» nella quale ci muoviamo, viviamo, gioiamo. Dio è davanti e dietro di noi, nell'alto dei cieli e nelle profondità della terra: Egli è dappertutto e a Lui non si può sfuggire (Sal 139). La presenza di Dio è, per il Salmista, così profonda in noi che Egli già conosce le nostre parole prima ancora che noi le pronunciamo (Sal 139,4); Egli scruta tutta la nostra vita e conosce anche le nostre più recondite intenzioni. Più che una presenza timorosa, però, la vicinanza di Dio è, per il Salmista, una garanzia di guida e di sostegno. Se Dio è più intimo a noi di noi stessi (cf GS 22), per l'uomo di fede ne deriva un intimo rapporto di comunione, di alleanza. di collaborazione. <br>
Il volto di Dio. <br>
L'esperienza della divina presenza di Dio nella vita del credente suscita il profondo desiderio di «vedere il suo volto» (Sal 4,6; 31,16; 67,1; 119,135). Se si pensa alle parole dette dal Signore a Mosè («non potrai vedere il mio volto, perché nessun uomo può vedermi e restare vivo... vedrai le mie spalle, ma il mio volto non lo si può vedere»: Es 33,20.23), si può anche immaginare con quanto ardire il Salmista ha osato chiedere: «il tuo volto, Signore, io cerco. Non nascondermi il tuo volto» (Sal 27, 8-9). <br>
Per noi cristiani, che nel volto di Cristo possiamo vedere il volto del Padre (2 Cor 4, 6), queste espressioni dei Salmi stanno a ricordarci che anche in noi deve esserci il desiderio di raggiungere la Patria beata per poter vedere finalmente Dio così come Egli è (1 Gv 3, 2). Ci insegnano anche ad avere l'atteggiamento del servo fedele che attende il proprio signore o quello della sentinella che, vigilante, attende il mattino (Sal 130,6). I Salmi ci insegnano a fare della nostra vita un tempo di attesa nell'umiltà e nella semplicità di ogni giorno: «Io sono tranquillo e sereno come un bimbo svezzato in braccio a sua madre, come un bimbo svezzato è l'anima mia» (Sal 131, 2). <br>
Un Dio unico, un Dio geloso. <br>
In mezzo a popoli politeisti e idolatri, Israele ha sempre difeso l'unicità di Dio: «grande tu sei e compi meraviglie; tu solo sei Dio» (Sal 86,10). Dunque solo da Dio può venire la salvezza e quindi solo a lui spetta l'adorazione e la lode. I Salmi richiamano con frequenza questa assoluta necessità e per esprimerla adeguatamente ricorrono al tema della «gelosia» (Es 20,45) o dello a zelo (Sal 78,58; 79,5). Gesù stesso quando purificò il tempio dai venditori e dai cambiavalute applicò a se stesso le espressioni del Salmo 69,9-10: «Lo zelo per la tua casa mi divora» (Gv 2,17). Quale richiamo, anche per noi, contro facili tentazioni idolatriche che ci impediscono di avere Dio come unico amore o di introdurre nel tempio della nostra vita, purificata con il Battesimo, inutili mercanzie, affetti, attenzioni... che non si addicono alla santità che ci ha comunicato il Santo (1 Pt 1,14-16). <br>
Con queste ed altre immagini il Salmista descrive la sua profonda fede in Dio. Con la rivelazione del volto del Padre compiuta da Cristo queste immagini non hanno perduto la loro efficacia; restano valide anche sulla nostra bocca per indicarci con quanto amore e quanta fiducia dobbiamo anche noi «accostarci a Dio con cuore sincero nella pienezza della fede, con i cuori purificati da ogni cattiva coscienza e il corpo lavato con acqua pura» (Eb 10, 22).
</p>

<p>
L'uomo. <br>
La visione «geocentrica» del Salterio non impedisce al Salmista di avere sufficiente attenzione anche all'uomo. L'uomo, anzi, è l'altro termine di paragone, indispensabile per quel dialogo di amore e di alleanza che caratterizza Dio e la sua creatura. <br>
La grandezza dell'uomo sta nel fatto di essere stato creato ad immagine e somiglianza di Dio. Come leggiamo nel Salmo 8,4-5, Dio ha reso l'uomo di poco inferiore a se stesso e l'ha collocato al di sopra di ogni creatura. Nell'uomo, Dio ha raccolto e sintetizzato la gloria e lo splendore dell'universo; per mezzo della sua intelligenza, l'uomo diviene il collaboratore di Dio nella gestione del creato. Per mezzo dell'uomo, infine, tutto il creato può parlare al suo creatore: l'uomo è l'interprete e il sacerdote dell'universo presso Dio. <br>
Più spesso ancora che la grandezza, però, i Salmi mettono in rilievo la limitatezza dell'uomo: colui che «è fatto e plasmato da Dio» (Sal 119) è anche colui che «ritorna alla terra» (Sal 146) e non può sfuggire né alle sofferenze della vita né tantomeno alla morte. I Salmi descrivono con attenzione i momenti di debolezza dell'uomo: la malattia, la solitudine, la persecuzione, il tradimento, la calunnia... Mai però con un intento psicologico, ma unicamente per mettere in rilievo la fiducia e l'abbandono del «povero» in Colui che solo può aiutarlo e fargli giustizia. <br>
Quando preghiamo i Salmi, pertanto, dobbiamo fare attenzione che quell'uomo concreto di cui si parla siamo anche noi, con tutta la nostra grandezza derivante dalla dignità filiale che il Padre ci ha concesso mediante il dono dello Spirito (Rm 8,14-17), e con tutta la nostra debolezza derivante dalla solidarietà con il primo Adamo. Impariamo dunque dal Salmista a «gettare sul Signore il nostro affanno ed egli ci darà sostegno» (Sal 55,23). Questi, del resto, furono anche i sentimenti di Cristo durante la sua passione, e questi stessi sentimenti egli li insegnò alla nostra umanità peccatrice e sofferente per liberarla dai suoi travagli, dal male del peccato, conseguenza dell'orgoglio e dell'allontanamento da Dio. <br>
L'uomo di cui si parla nei Salmi, però non è un uomo generico o un uomo che vive fuori della storia: è invece un uomo «giusto» o un uomo «empio»: tutto dipende dalla via che decide di scegliere (cf Sal 1: le due vie). <br>
L'uomo giusto. <br>
E' il credente, l'oppresso, il povero, il fedele, il cercatore di Dio, lo zelante, l'alleato, l'ospite di Dio. Il suo volto è pieno di luce, sta lontano dal male, fa il bene, cerca la pace, rivolge al Signore le proprie suppliche, ripone in lui completa fiducia ( Sal 34 ). <br>
L'uomo giusto dei Salmi è colui che non ripone la propria fiducia negli idoli d'argento o d'oro; sua unica eredità invece, è il Signore (Sal 16,5: Il Signore è mia parte di eredità e mio calice) . <br>
Giusto è colui che rinuncia a farsi giustizia da solo, che non viene meno nella fede neppure dinanzi ai prolungati silenzi di Dio, che si sforza di camminare nella perfezione. <br>
Giusto è colui che è convinto che Dio è preferibile al mondo intero e che la suprema felicità consiste nel vivere con lui, in attesa del grande momento in cui si apriranno i nostri occhi, dopo l'esistenza terrena, per saziarci nella contemplazione del suo volto (cf Sal 17,15). <br>
L'uomo malvagio. <br>
E' il nemico, il mentitore, lo stolto, il violento, l'operatore di ingiustizie, l'orgoglioso, l'oppressore, il peccatore, il bestemmiatore, la lingua perfida, il bugiardo... <br>
Egli sa che Dio esiste, ma vive come se non esistesse. Di lui, proprio il primo Salmo dice: «come pula che il vento disperde non reggeranno gli empi nel giudizio, né i peccatori nell'assemblea dei giusti (Sal 1,45). <br>
Tutta la sua forza poggia nella negazione di Dio: Dio non c'è (Sal 53,1). Astuto, perseguita i deboli e nella sua avarizia cerca di fare soldi con tutti i mezzi, approfittando del povero e del debole. Disprezzo di Dio e violenza contro il prossimo sono il suo comportamento. Dalla descrizione particolareggiata dell'uomo malvagio che troviamo, ad esempio, nel Sal 10, appare che un tale comportamento costituisce una forte tentazione per i giusti: mentre infatti questi si vedono continuamente perseguitati e sopraffatti, costatano invece che «le imprese dell'empio riescono sempre!» (Sal 10,26). <br>
Quante volte anche a noi sarà successo di ragionare, pieni di sfiducia, come questo Salmista: ai furbi sembra che tutto vada liscio, e a me che cerco di fare il mio dovere sembra che tutto vada a rovescio! <br>
Già il Salmista, però, pieno di fiducia in Dio, risponde: «A te si abbandona il misero... Tu accogli il suo desiderio, rafforzi il suo cuore, porgi l'orecchio per far giustizia all'orfano e all'oppresso» (Sal 10,35-39). <br>
Pregando i Salmi troveremo in continuazione questa duplice categoria di uomini concreti. Troveremo soprattutto il lamento del povero che grida giustizia al Signore contro le sopraffazioni dei malvagi. In questi Salmi dovremo riconoscere la preghiera di Cristo al Padre che chiede di essere liberato dal calice dell'amarezza (Mt 26,39). Molte volte capiterà che questo stesso Salmo si addica anche alla nostra concreta situazione. Quale sollievo, allora, poter ripetere con il Salmista: «Gioiscano quanti in te si rifugiano, esultino senza fine. Tu li proteggi e in te si allieteranno quanti amano il tuo nome. Signore, tu benedici il giusto: come scudo lo copre la tua benevolenza» (Sal 5,12-13) 
</p>

<p>
La creazione. <br>
Nei Salmi la creazione è molto più che un semplice scenario che fa da sfondo all'agire di Dio e dell'uomo nella storia di un popolo. La creazione è «personalizzata» e diventa, in quanto creatura di Dio, un interlocutore nel dialogo di salvezza tra Dio e il suo popolo. Prendiamo ad esempio il Sal 8: è l'esaltazione della grandezza di Dio che si manifesta nell'opera della creazione. Nel silenzio notturno il Salmista contempla le meraviglie del cielo stellato e davanti a tanta magnificenza si domanda con stupore come abbia potuto Iddio ricordarsi di lui e dimostrargli tanta bontà; ed esclama: «O Signore, nostro Dio, quanto è grande il tuo nome su tutta la terra». In questo senso la creazione è uno specchio della grandezza e bontà del Signore. Anche se il peccato ha offuscato la trasparenza di questo specchio, i Salmi cercano di recuperare la giusta lettura delle cose create alla luce di Dio. Parlando a tutto l'uomo, ai suoi occhi, alle sue orecchie, a tutta la sensibilità del credente, i Salmi ci aiutano a ritrovare il senso sacro dell'universo presentandocelo in quel contesto di bellezza e di bontà con cui Dio lo aveva creato. Dinanzi a questo squarcio di paradiso, il Salmista si sente spontaneamente ricondotto a Dio salendo a lui per questa scala che serve di comunicazione tra il Creatore e le sue creature. <br>
Altre volte, nei Salmi, le creature stesse prendono voce per dare lode al Creatore. E' il caso del Sal 104, l’inno a Dio creatore, dove la creazione non è più «strumento» per l'uomo per cantare la grandezza di Dio, ma «soggetto» che per il fatto di esistere già da sé è lode della sapienza del Creatore. La creazione quindi non è muta, ma canta anch'essa le lodi di Dio nel modo che le è proprio. <br>
Dovremmo anche noi imparare dai Salmi questa semplice pedagogia della preghiera e dinanzi alla bellezza delle realtà create (s. Francesco le chiamava «sorella» acqua, terra, stelle...) saper riconoscere l'epifanìa della grandezza e misericordia di Dio che fa sorgere tutte queste cose belle sui giusti e sugli ingiusti (Mt 5, 45). Come nella celebrazione della Messa il pane e il vino diventano «Eucaristia», sacrificio dell'azione di grazie per la meravigliosa opera della Redenzione compiuta per noi da Cristo, così nella celebrazione dei Salmi tutte le realtà della creazione dovrebbero diventare, sulla nostra bocca una «eucaristia», una lode-glorificazione a Dio per la bontà e sapienza che ha riversato su di noi mediante queste sue creature. In questo senso possiamo esercitare quel meraviglioso dono del «sacerdozio battesimale» che fa di noi i «sacerdoti del creato», come dice la IV Preghiera eucaristica: «fatti voce di ogni creatura, esultanti cantiamo...». 
</p>

<p>
La legge. <br>
Un altro tema che percorre tutto il Salterio è la Legge. Per pregare bene i Salmi dobbiamo capire il significato e il ruolo che aveva la «legge» presso gli Ebrei. <br>
Essa è la rivelazione della volontà di Dio nei confronti del suo popolo, e per Israele il mezzo per sapere ciò che il suo Dio attende da lui. La legge è dunque legata all'alleanza, e per Israele sarà sempre un vanto avere la legge perché essa sta a significare il particolare amore che Dio ha avuto verso Israele e non verso gli altri popoli. La legge è dunque il segno dell'alleanza: Dio l'ha data unicamente al suo popolo eletto che deve ormai dimostrare la sua fedeltà con l'obbedienza a questa legge. In essa si vede non tanto l'imposizione tirannica di un sovrano, ma piuttosto la manifestazione di una grazia misericordiosa di Dio verso il suo popolo, una prova del suo amore e della sua benedizione (cf Dt 7,6-15). <br>
Nel Salmo 119, il più lungo di tutto il Salterio (22 strofe, 176 versetti: è il primo Salmo dell'Ora Media nelle 4 settimane), è concentrato il pensiero di Israele sulla Legge. Sembra essere sorto dopo la triste esperienza dell'esilio (VI sec. a.C. ) in un momento in cui la Legge del Signore restava l'unica espressione dell'alleanza di Dio con Israele, l'unica difesa e baluardo contro i nemici esterni e contro le tentazioni interiori di sfiducia e di amaro scoraggiamento. Scomparsa l'arca dell'alleanza, la pietà di Israele si concentrò sulla Legge; e come l'arca era gelosamente custodita nel Tempio di Gerusalemme, così il libro della Legge era custodito nelle Sinagoghe: ogni sabato si leggeva alla presenza della comunità riunita ed era così grande il rispetto verso questo libro che si evitava di toccarlo con le dita durante la lettura. <br>
In questo Salmo 119 troviamo dunque espresso il continuo e interiore frutto della contemplazione della Legge di Dio. Il pio salmista riversa qui la sua meravigliosa e ineffabile esperienza spirituale esaltando la legge del Signore e dichiarando il suo attaccamento e il suo amore ad essa. La si chiama: verità, via, luce, saggezza, bontà, amore e grazia, misericordia; è dolce più del miele, dona pace grande, dona consolazione e gioia, dona salvezza, saggezza, intelligenza; essa è la vita. <br>
Noi sappiamo che Gesù stesso trattò con rispetto questa Legge quando disse: «Non pensate che io sia venuto ad abolire la Legge o i Profeti; non sono venuto per abolire, ma per dare compimento» (Mt 5,17). Quando dunque nei Salmi troviamo espresso l'amore verso la Legge possiamo benissimo far nostre quelle espressioni ricordando che la nostra legge è Cristo e il suo Spirito che abita in noi e che ci sospinge all'amore del Padre e del prossimo. Pronunciando la parola «Legge», il nostro pensiero andrà a Colui che ne è l'espressione massima, cioè il Verbo di Dio, la sua Parola fatta carne. Con le parole del Salmo potremo dire a Cristo, Sapienza incarnata del Padre: ho un desiderio ardente di conoscerti, di comprenderti, di impararti; te desidero, te anelo, te bramo; te ricordo, te medito, di te parlo; te ho scelto, te preferisco, te amo, te prediligo; per te mi struggo, verso te mi volgo e corro, a te aderisco; in te confido, in te spero, in te gioisco più che per le ricchezze; tu sei la mia delizia, il mio consigliere. <br>
Solo un cieco non può vedere la bellezza e la ricchezza di questi sentimenti che la Sapienza divina ci offre mediante i Salmi. Con umiltà restiamo aperti a queste espressioni poetiche e come gli stessi Padri della Chiesa hanno insegnato, vediamo in esse un annuncio profetico della vita evangelica, dell'avvento del Regno di Dio nelle anime e quasi una introduzione alla vita beatifica nel cielo, di cui i versetti del Salmo possono essere considerati come i raggi luminosi pieni di calore e di sapore. 
</p>

<p>
Il nemico. <br>
Sotto la voce «nemico» vogliamo condensare tutta una serie di espressioni che frequentemente incontriamo nei Salmi: nemico è il malvagio, l'avversario, colui che non teme Dio e non si cura della sua legge; nemico è il dolore, la morte, lo «Sheol» (tradotto con «inferi»: è il luogo sotterraneo dove vanno le anime dei defunti; luogo di oblio e di non ritorno ); nemico può essere il mare o il mostro «Leviathan» del Sal 74,14. <br>
Più di un terzo dei Salmi esprime il «lamento» del povero verso il Signore perché intervenga in suo aiuto e lo difenda dal «nemico». Questi Salmi hanno uno schema facile da seguire: si aprono con un «Perché?». Dopo aver rievocato un passato felice, si espone lo squallore del presente tragico. Il grido del povero per essere aiutato contro il nemico non cade mai nella disperazione: questi Salmi terminano sempre con una visione di speranza e di liberazione e sono espressione della fede del Salmista nella misericordia e nella giustizia divina. In queste suppliche si fa leva sull'onore di Dio il quale non può tollerare il trionfo del male e dell'ingiustizia. Di fronte al nemico sta dunque la certezza che Dio prenderà posizione e dopo un momentaneo periodo di prova, accettato come purificazione dei propri peccati, Dio farà giustizia: il povero sarà liberato dal nemico e Dio sarà glorificato nella sua potenza. <br>
Dinanzi a questi Salmi si è confrontato lo stesso Gesù che «nei giorni della sua vita terrena offrì preghiere e suppliche con forti grida e lacrime a colui che poteva liberarlo da morte e fu esaudito per la sua pietà» (Eb 5,7). <br>
Quante volte, anche noi, dovremo ripetere in prima persona quelle stesse parole espressione della nostra vita terrena intessuta di miseria e di tribolazione, di angoscia e di tentazione e che tuttavia trova in Dio la roccia sicura su cui poggiare la propria fede e la propria speranza; dopo questo intimo tormento Egli farà risplendere la giustizia. <br>
Questi Salmi, espressione di una umanità sofferente ma fiduciosa, perseguitata ma non sopraffatta, devono diventare nostra autentica preghiera. E' nella preghiera supplice e fiduciosa che il nostro vuoto si incontra con la ricchezza di Dio, il nostro buio con la sua luce, la nostra debolezza con la sua forza. <br>
Sapersi abbandonare nelle mani di Dio, come il bambino si abbandona nelle braccia della madre (Sal 131,2), è segreto di ogni vittoria e di ogni progresso spirituale. <br>
Lo Spirito è libertà e soffia dove vuole: non bisogna estinguerlo o limitarlo entro categorie umane (1 Ts 5,19). Con assoluta libertà guidò gli autori sacri a comporre questi bellissimi canti-preghiere che sono i Salmi; con altrettanta libertà guida coloro che pregano i Salmi come se essi stessi ne fossero oggi gli autori. 
</p>

<p>
8 - I SALMI: PREGHIERA DIFFICILE? 
</p>

<p>
Pur convinti che la Liturgia delle Ore rinnovata e restaurata dalla riforma liturgica del Vaticano II costituisce, assieme alla celebrazione dell'Eucaristia, quel duplice pilastro su cui poggia tutta la vita orante della Chiesa, tuttavia si constata ancora una notevole lentezza nell'accogliere questo strumento indispensabile di preghiera offerto indistintamente a tutto il popolo cristiano. <br>
Uno dei principali ostacoli che impediscono una vasta penetrazione della Liturgia delle Ore, sembra essere la difficoltà a pregare con i Salmi. Le contestazioni più frequenti a questo tipo di preghiera si riassumono in questa frase: i Salmi sono una preghiera difficile! <br>
Dire che i Salmi sono una preghiera «non facile», non è una novità. La stessa Istruzione Generale sulla Liturgia delle Ore (IGLO), pur ammettendo che i Salmi sono «bellissimi canti composti sotto l'ispirazione dello Spirito Santo... ed hanno una capacità tate da elevare la mente degli uomini a Dio...» (IGLO 100), non nasconde che essi comportino alcune difficoltà: <br>
- sono un'immagine imperfetta di quella pienezza dei tempi che apparve in Cristo Signore; <br>
- può dunque accadere che, pur concordando tutti i cristiani nella somma stima dei Salmi, trovino qualche difficoltà quando cercano farli propri nella preghiera (IGLO 101). <br>
E' dunque lecito affermare che per i Salmi non è ancora finita l'epoca dell'esilio come lo è stato fino a qualche tempo fa per la Parola di Dio? Assolutamente no! Dice infatti la stessa Istruzione sulla Liturgia delle Ore: <br>
- lo Spirito Santo, sotto la cui ispirazione i Salmisti hanno cantato, assiste sempre con la sua grazia coloro che eseguono tali inni con fede e buona volontà; <br>
- è tuttavia necessario che ciascuno, secondo le sue possibilità, si procuri una maggiore formazione biblica, specialmente riguardo ai Salmi; <br>
- inoltre si deve arrivare ad assimilare bene il modo e il metodo migliore per pregarli come si conviene (IGLO 102). <br>
Queste, dunque, le ricette contro una certa ostilità verso i Salmi: spirito di fede, buona volontà, maggiore formazione, migliore modo e metodo nel pregarli. <br>
Proseguendo nel nostro servizio destinato ad offrire una adeguata formazione biblica e liturgica sulla Liturgia delle Ore, con particolare riguardo ai Salmi, si cercherà qui di rispondere ad una domanda: perché i Salmi non possono essere una preghiera difficile. Si dirà allora che: se Cristo e la Chiesa hanno pregato con i Salmi, perché proprio noi dovremmo farne a meno? Sono vere o false certe difficoltà che noi attribuiamo ai Salmi? Qual è il modo e il metodo migliore per pregarli come si conviene ? 
</p>

<p>
Cristo e la Chiesa hanno pregato con i Salmi. <br>
I Salmi sono stati preghiera di Cristo. <br>
Gesù è nato ed è cresciuto in mezzo ad un popolo che faceva grande uso dei Salmi soprattutto in connessione con i tre momenti principali della preghiera quotidiana: al mattino, al vespro e prima di coricarsi. <br>
Gesù conosceva e praticava la preghiera dei Salmi tanto che essi sono il libro da lui citato più di ogni altro scritto dell’Antico Testamento. <br>
I Salmi sono stati da sempre anche preghiera della Chiesa. Mentre la prima comunità cristiana prese chiara distanza da tutte le istituzioni giudaiche (es. il tempio, la sinagoga) dando vita a sue proprie feste e luoghi di culto, non così fece per i Salmi. Nei Salmi la Chiesa vede proclamato il mistero del suo Signore morto e risorto. <br>
I Salmi divennero il libro di preghiera della prima comunità cristiana (At 4, 23-28; 1 Cor 14, 26; Ef 5, 19; Col 3,16). Non ci fu dunque difficoltà per la Chiesa ad appropriarsi di quanto i Salmi dicevano dell'antico popolo di Israele, dell'alleanza, del tempio. Sotto la guida dello Spirito la Chiesa percepì subito che tutti gli annunci contenuti nei Salmi trovavano il loro pieno compimento in Cristo e nel Nuovo Popolo che Egli si era acquistato con il Sangue della Nuova Alleanza. <br>
Così dalla liturgia del tempio e della sinagoga, i Salmi passarono nella liturgia della Chiesa per cantare con la stessa voce le meraviglie della nuova Pasqua e dell'alleanza eterna celebrata nell'Eucaristia, nei Sacramenti e in quella che divenne la Liturgia delle Ore. <br>
Solo in certe epoche di decadenza spirituale venne meno la preghiera dei Salmi da parte di tutto il popolo cristiano, dovuta alla incomprensione della lingua latina e alla mancanza di istruzione religiosa (forse già verso il sec. VIII-IX). Secondo alcuni studiosi la stessa origine del Rosario con le 150 Ave Maria distribuite in 5 misteri, sarebbe da legarsi al cosiddetto «salterio dei poveri» in sostituzione dei 150 Salmi e dei 5 libri in cui sono divisi (o delle 5 antifone di cui era composta ogni ora canonica). Nonostante tutto, però, nelle parrocchie sempre si era mantenuta la tradizione di cantare il Vespro la Domenica sera, anche con i Salmi in latino. <br>
Ecco perché è sommamente triste vedere certa contestazione verso i Salmi (e quindi verso la Liturgia delle Ore), anche da parte di coloro che dovrebbero essere invece gli «apostoli» di questa preghiera in modo che essa «pervada profondamente, ravvivi, guidi ed esprima tutta la preghiera cristiana e alimenti efficacemente la vita spirituale del popolo di Dio» (Paolo VI, Laudis canticum, n. 8). <br>
Ma a che serve lamentarsi? Resta pur sempre vero che senza una adeguata istruzione biblica e liturgica specialmente riguardo ai Salmi (espressamente raccomandata da SC 90 e IGLO 23.102) essi continueranno ad essere «una preghiera difficile». Spesso chi prega i Salmi si trova nella situazione dell'eunuco della regina d'Etiopia: «come posso capire, se nessuno me lo spiega?» (cf At 8, 31). 
</p>

<p>
Vere o false difficoltà? <br>
Proveremo qui a riassumere alcune tra le principali difficoltà che si attribuiscono ai Salmi e cercheremo di riflettere se siano vere o false difficoltà. <br>
I Salmi preghiera antiquata? <br>
Qualcuno dice: se lo Spirito Santo ha ispirato, molti secoli fa, gli autori sacri che composero questi canti in un contesto storico e culturale molto diverso dal nostro, non può oggi ispirare dentro la Chiesa altre persone capaci di comporre preghiere adatte per il nostro tempo e con il nostro stesso linguaggio? <br>
A questa obiezione risponde la stessa Istruzione sulla Liturgia delle Ore quando dice: <br>
«Chi vuole salmeggiare con spirito di intelligenza deve percorrere i Salmi versetto per versetto e rimanere sempre pronto nel suo cuore alla risposta. Cosi vuole lo Spirito, che ha ispirato il salmista e che assisterà ogni uomo di sentimenti religiosi aperto ad accogliere la sua grazia» (IGLO 104 ). <br>
Se si desse retta a questa obiezione si dovrebbe ritenere antiquata tutta la Bibbia e gli stessi Vangeli. Se invece si considera che, terminata la fase della «scrittura», lo Spirito Santo continua a presiedere la fase inesauribile della «lettura» e della «preghiera», si dovrà costatare che quella Scrittura non sarà mai antiquata nello spirito di coloro che la proclameranno con la gioia del cuore e ispirati dall'amore. Già Cassiano, nel IV secolo, insegnava a recitare i Salmi «non come se fosse stato il profeta a comporli, ma come se io stesso ne fossi l'autore». Ed il Concilio, nella Costituzione Dei Verbum ha insegnato che «la Sacra Scrittura deve essere letta e interpretata con l'aiuto dello stesso Spirito mediante il quale è stata scritta» (DV 12). <br>
Ciò non significa chiudere la porta ad ogni spontaneità creatrice, quasi che nessun'altra espressione moderna debba esistere al di fuori della Scrittura. Il Salmo, tuttavia, resta sempre una preghiera ispirata, divina, e con s. Agostino si dovrà ripetere: «Dio, volendo essere lodato dagli uomini, si è lodato lui stesso». Dobbiamo dunque vedere i Salmi non come una preghiera «antiquata», ma come una preghiera che Dio stesso ha offerto agli uomini ispirandola mediante il suo Spirito affinché gli uomini di tutti i tempi, mossi dal medesimo Spirito, potessero restituirgliela come loro propria preghiera. Se pregheremo i Salmi secondo questa luce, essi saranno per noi non una preghiera antiquata di altri tempi, ma una preghiera giovane; non a caso, all'inizio delle Ore, la Chiesa ci fa ripetere: «Apri la mia bocca e la mia lingua canterà la tua lode» (Sal 51,17), che significa: «Apri la tua bocca ed io il Signore la riempirò» (Sal 81,11). <br>
I Salmi preghiera poco cristiana? <br>
Non si può nascondere che in alcuni Salmi si trovano espressioni che a prima vista mal si conciliano con il messaggio evangelico: il concetto della vita oltre la morte e le invettive. <br>
Il concetto della vita oltre la morte. Israele ha maturato molto lentamente l'idea di una vita oltre la morte. Si incomincia a parlare di risurrezione dei morti solo all’epoca dei Maccabei (circa 180 a. C.). Ecco perché in molti Salmi si parla solo di una vita presente da vivere serenamente, mentre l'aldilà è visto solo come un baratro oscuro senza ritorno: «nella morte nessuno può ricordarsi di te: nello sheol chi potrà lodarti?» (Sal 6,5-6). E' la preghiera di coloro che ancora non hanno ricevuto la luce di Cristo, Colui che morendo ha distrutto la morte e risorgendo ha ridato a noi la vita. <br>
La Chiesa, però, pregando questi Salmi sa che li prega unita a Colui che è il Signore Risorto, il Dio dei viventi, non il Dio dei morti (cf Mt 22,32). Quando questi Salmi scorrono sulla mia bocca e penetrano nella mia mente dovrò dire: che cosa sarebbe della mia vita se Cristo non mi avesse dato la certezza della risurrezione? Sono creato per la vita, non per la morte. Ma quando il peccato intacca la radice profonda di questa vita nuova che mi è stata data nel Battesimo, non sono anch’io nel baratro della morte? Sulle mie labbra il Salmo avrà allora questo significato: liberami dalla morte vera, quella del peccato, perché quando verrà la morte di questo corpo possa lodarti per sempre alla tua presenza nella luce e nella pace. <br>
Le invettive contro i nemici. Come è possibile chiamare preghiera cristiana la frase del Salmo 137,9 «benedetto chi afferra e stritola i tuoi bambini contro la pietra»? In questi casi si dovrà tener conto dello stile particolare della poesia orientale che ama esprimersi con immagini forti e colorite fino all'esagerazione. E' un modo molto efficace per esprimere la distanza che il giusto deve prendere dal peccatore; per indicare che noi vogliamo restare fedeli all’alleanza senza patteggiamenti con i nemici dl Dio. <br>
A ben riflettere, però, ci sono anche nella nostra vita situazioni molo simili. Quando non riesco a perdonare, ad amare chi mi ha fatto del male... devo constatare di essere rimasto fermo all'Antico Testamento e che la novità del Vangelo ancora non ha permeato la mia vita. In quei momenti, Colui che sulla croce ha perdonato i suoi crocifissori (Lc 23,34), viene a tendermi una mano là dove mi trovo per farmi passare dal Vecchio al Nuovo Comandamento; viene non per cancellarmi dalla sua presenza, ma per completare in me quello che mi manca in rapporto al comandamento nuovo dell'amore. <br>
I Salmi preghiera impersonale? La mentalità moderna che sopravvaluta 1'«io» e tende a rifiutare ciò che è imposto dall'esterno, produce anche dentro la Chiesa quei fenomeni di allergia e di rigetto verso tutto ciò che è precostituito: non si accettano le Preghiere eucaristiche della Chiesa universale per improvvisarne di nuovo ritenute più adeguate e personalizzanti; si mettono da parte i vecchi Salmi per accoglierne di nuovi molto solleticanti all'udito. <br>
Ma è proprio vero che i Salmi siano cosi distanti dalla mentalità dell'uomo moderno e, pur cosi antichi, non abbiano nulla di dire oggi? Quante volte ci sarà capitato di recitare un Salmo e accorgerci che aveva ancora qualcosa di nuovo da dirci ed a cui non avevamo ancora fatto esperienza... <br>
Non dunque una preghiera .«prefabbricata», ma una preghiera universale che la Chiesa mi offre ricordandomi che: <br>
Sono espressione della comunione ecclesiale. Quando li recito mi sento in comunione con tutti coloro che, prima di me sia giudei che cristiani, si sono riconosciuti e si sono espressi in queste formule di lode e di amore verso il Signore; mi sento soprattutto in comunione con Cristo che ha cantato questi stessi Salmi «con la sua voce e la sua vita» (s. Agostino), ed in comunione con la Madre del Signore, Maria, che nel Magnificat ha lodato Dio facendo scaturire dal suo cuore la ricchezza del Salterio. <br>
Mi liberano dai limiti del mio personalismo. Dal momento che la Liturgia delle Ore è essenzialmente una preghiera ecclesiale, colui che prega deve avere la capacità di amalgamarsi con una preghiera comune ed oggettiva. La libertà dei figli di Dio non viene coartata da formule preordinate che limitano lo spazio della mia inventiva personale: mi inserisco invece in una realtà ben più grande di me e, facendomi uscire dai limiti angusti della mia povertà spirituale, dilata il mio spirito verso gli orizzonti sconfinati del respiro orante della Chiesa e della sua secolare esperienza di preghiera. In questo caso la mia voce non è più singola ma diventa coro congiungendosi all'universale armonia di coloro che con Cristo e la Chiesa soffrono, gioiscono, credono, amano, sperano. E tutto questo non è un perdersi, ma un ritrovassi, non un impoverimento, ma una ricchezza. <br>
Mi insegnano a pregare. Mettendomi alla scuola della Chiesa che prega, anch'io imparerò a pregare modellandomi su quelle espressioni che portano in sé tutta la ricchezza dell'esperienza orante della Chiesa nel suo impegno di celebrare la pienezza del Mistero cristiano. <br>
I Salmi diventano così la «forma normativa di preghiera», il modello universale cui ispirarsi per avere una preghiera personale ben fatta; diventano per noi «lex orandi, regola del pregare». Mi aiutano a liberarmi dal banale, dall'utilitarismo, dal contingente, e mi spingono verso il gratuito della lode divina. Lo stesso Tagore, un poeta non cristiano, descrive la preghiera come un perdersi nell'amore divino: «Nell'ebbrezza del canto dimentico me stesso, e chiamo te amico, che sei il mio Signore». <br>
Il Salmi mi insegnano anche a rifuggire da quel certo psicologismo e servilismo di tante preghiere moderne che sono solo «prurito alle orecchie» (2 Tm 4,3). I Salmi no! I Salmi sono autentica scuola di fede quando ci insegnano a orientare tutto a Dio senza ripiegamenti su noi stessi in sterili narcisismi. <br>
Lo stesso Lutero ha avuto parole di incoraggiamento all'uso dei Salmi quando, nell'introduzione alla sua traduzione del Salterio, scriveva: «Che cosa c'è di più grande dei Salmi, di questo serio parlare in mezzo a questi venti impetuosi di ogni genere? Dove trovare parole di gioia più adatte di quelle dei Salmi... Di qui viene che il Salterio è il libro di tutti i santi. E dunque, in qualsiasi situazione possa trovarsi, trova Salmi e parole che si adattano al suo caso, che si accordano alla sua situazione come se fossero stati composti per lui, così che egli non potrebbe farne di migliori o trovare o desiderare qualcosa di meglio». <br>
A conclusione di questo punto dedicato alle vere o false difficoltà nel pregare i Salmi, vorremmo formulare una ipotesi per assurdo: e se mancassero i Salmi? Con s. Girolamo dovremmo dire: «Al di là dei Salmi c'è il silenzio». Come potremmo pregare nei giorni di aridità spirituale, nei giorni di stanchezza, senza il sicuro sostegno dei Salmi? Ripensando al travaglio della sua conversione, s. Agostino scriveva a proposito dell'aiuto trovato nella preghiera dei Salmi: <br>
«Leggevo i tuoi cantici fedeli; come me ne infiammavo, come mi accendevo a recitarli, se avessi potuto, per tutta la faccia della terra» (s. Agostino, Confessioni, IX, 4). <br>
E s. Basilio, per esprimere la stima sconfinata che aveva verso i Salmi, scriveva: <br>
«Un Salmo mette in fuga il demonio, attira il soccorso degli angeli. É un’arma nei terrori della notte, un riposo nei lavori del giorno. Preserva dal cadere i fanciulli, serve da ornamento ai giovani, dà consolazione agli anziani. Anche per le donne non c'è monile migliore» (s. Basilio, Hom. in Ps. 2). <br>
Vediamo piuttosto di offrire proposte concrete che aiutino a superare le difficoltà esistenti nel pregare i Salmi. 
</p>

<p>
Proposte per pregare i Salmi. <br>
La Liturgia non è opera di improvvisazione. Fin dall'antichità si accedeva ai santi misteri dopo un adeguato tempo di catechesi-catecumenato ed anche dopo il Battesimo proseguiva la istruzione con la cosiddetta «mistagogìa». I Padri del Concilio hanno avuto estrema lungimiranza quando hanno detto che non ci sarebbe stata autentica riforma liturgica senza una «adeguata formazione» anzitutto del clero e poi dei laici (cf SC 14). La stessa raccomandazione è stata fatta a proposito dei Salmi: «si procurino una maggiore istruzione liturgica e biblica, specialmente riguardo ai Salmi (SC 90 e IGLO 102). <br>
Si avrà dunque l'accortezza di arrivare alla preghiera dei Salmi, soprattutto con i laici, dopo una adeguata catechesi biblica e liturgica. <br>
Occorre poi una preparazione prossima che aiuti ad entrare nel clima adatto alla celebrazione. A volte il passaggio immediato dal ritmo frenetico della nostra giornata ai momenti di preghiera è così repentino che, senza aver creato un clima di silenzio e di adorazione, finisce per vanificare la stessa preghiera. <br>
Una volta entrati nella preghiera, si dovrà creare armonia dentro di noi tra mente, voce, cuore, corpo, in modo che tutte le nostre facoltà partecipino attivamente alla preghiera. Si inizia così a recitare i Salmi: non tanto a nome nostro, quanto a nome di tutto il Corpo di Cristo, anzi nella persona di Cristo stesso ed a nome di tutta la Chiesa. Attraverso questa apertura «cristologica» ed «ecclesiale», scopriremo nei Salmi il volto, il pensiero, i sentimenti di Dio; sperimenteremo la dolcezza del colloquio con Dio che ha voluto darci la sua stessa Parola sempre pronti e restituirgliela come dialogo orante sotto la potente intercessione dello Spirito: lo Spirito infatti viene in aiuto della nostra debolezza ed intercede per noi secondo i disegni di Dio (cf Rm 8,26-27). 
</p>

<p>
Sussidi per pregare i Salmi. <br>
Per facilitare la preghiera «cristiana» dei Salmi, la Liturgia stessa ci fornisce degli elementi utili: <br>
I titoli dei Salmi. <br>
«Nel salterio della Liturgia delle Ore, ad ogni Salmo è premesso un titolo sul suo significato e la sua importanza per la vita umana del credente»; sotto il titolo, in corsivo, «si aggiunge una sentenza del Nuovo Testamento o dei Padri che invita a pregare in senso cristologico» (IGLO 111). <br>
Sia il titolo che la sentenza non si recitano a voce alta, ma devono ugualmente essere tenuti in considerazione per rendere più facile la lettura cristologica ed ecclesiale del Salmo. Sarebbe dunque opportuno che, proclamata l'antifona, si facesse un adeguato spazio di silenzio per amalgamare insieme antifona-titolo-sentenza quali elementi che mi permettono di fare una lettura «cristiana» del Salmo. <br>
Le antifone. <br>
L'antifona è un ritornello che ha una doppia funzione: la prima è musicale (segnala e prepara il tono sul quale si deve cantare il Salmo), la seconda è di contenuto (suggerisce il significato che si vuol dare al Salmo in rapporto al Mistero celebrato; aiuta ad illustrare il genere letterario del Salmo; trasforma il Salmo in preghiera personale; aiuta a sottolineare una qualche frase degna di attenzione). <br>
Le collette salmiche. <br>
Purtroppo queste antiche «collette» non si trovano nelle edizioni ordinarie della liturgia delle Ore (esistono tuttavia in edizioni particolari). «Le orazioni salmiche hanno lo scopo di aiutare coloro che recitano i Salmi a interpretarli in senso cristiano... Così terminato il Salmo e fatta una pausa di silenzio, la orazione raccoglie e conclude i sentimenti di coloro che hanno recitato il Salmo» (IGLO 112). <br>
Possiamo richiamare in sintesi le attitudini essenziali che permettono una autentica e fruttuosa preghiera dei Salmi. <br>
I Salmi sono Parola di Dio. Dal momento che questa Parola si è fatta Carne, nei Salmi è Cristo stesso che prega ed i Salmi pregano Cristo. I Salmi diventano per la Chiesa un momento privilegiato di dialogo e di comunione tra Dio e l'uomo sotto la continua assistenza dello Spirito che, come ha presieduto alla scrittura, così presiede anche alla lettura- preghiera del Salmo stesso. Nei Salmi non si dovrà dunque cercare in primo luogo ciò che può interessare o piacere al nostro gusto, le risposte ai nostri interrogativi, quanto piuttosto il disegno divino di salvezza, il Mistero di Cristo e della Chiesa. I Salmi diventano così una guida che ci aiuta ad immergerci in questo disegno, ad incontrare il pensiero di Dio, a porre Dio e Cristo al centro della nostra esistenza, a perdere la nostra vita per ritrovarla in Cristo. <br>
Concludiamo con queste significative espressioni di s. Ambrogio: <br>
«Tutta la Scrittura divina spira la bontà di Dio, tuttavia lo fa più di tutto il dolce libro dei Salmi. Che cosa di più dolce di un Salmo? Per questo lo stesso Davide dice splendidamente: “Lodate il Signore: è bello cantare al nostro Dio dolce è lodarlo come a lui conviene” (Sal 146,1). Davvero! Il Salmo infatti è benedizione per i fedeli, lode a Dio, inno del popolo, plauso di tutti, parola universale, voce della Chiesa, professione e canto di fede, espressione di autentica devozione, gioia di libertà, grido di giubilo, suono di letizia. Mitiga l'ira, libera dalle sollecitudini, solleva dalla mestizia. E' protezione nella notte, istruzione nel giorno, scudo nel timore, festa nella santità, immagine di tranquillità, pegno di pace e di concordia che, a modo di cetra, da voci molteplici e differenti ricava un'unica melodia. <br>
Il Salmo canta il sorgere del giorno, il Salmo ne fa risuonare il tramonto. Nel Salmo il gusto gareggia con la istruzione» (s Ambrogio, Commento sul Salmo 1). <br>
9 - Come pregare i Salmi <br>
Celebrarecon l’anima, con il corpo <br>
Dopo esserci soffermati a riflettere sulla Liturgia delle Ore ed avendo dedicata particolare attenzione ai Salmi, e giunto il momento di chiederci: come dobbiamo pregare i Salmi? La stessa Istruzione Generale sulla Liturgia delle Ore dice infatti: «si deve arrivare ad assimilare bene il modo e il metodo migliore per pregare i Salmi come si conviene» (IGLO 102). <br>
Compito non facile perché la stessa Istruzione non dà un criterio unico di celebrazione, ma indica una varietà di possibilità tra le quali scegliere a seconda delle esigenze pastorali delle singole comunità. Le indicazioni che daremo qui, pertanto, sono solo orientative. Ci sforzeremo piuttosto di creare una mentalità capace di stabilire una celebrazione ottimale della Liturgia delle Ore. <br>
«Celebrare», più che recitare. <br>
Le parole hanno un loro significato. Parlando di «recita» è facile intendere quell'attività che consiste nel ripetere una parte che altri hanno preparato per noi. Può ingenerare un senso di «passività», mentre al contrario abbiamo più volte ripetuto che la Liturgia delle Ore è un'azione che ci vede protagonisti, con Cristo e con la Chiesa. di quel cantico di lode che il Signore Risorto ha lasciato come meravigliosa eredità alla Chiesa sua Sposa E' più corretto invece parlare di «celebrazione» (cf IGLO 32, 243). Per avere una celebrazione però, si richiedono le seguenti condizioni: <br>
Un'assemblea celebrante. <br>
«La Liturgia delle Ore come tutte le altre azioni liturgiche non è un’azione privata, ma appartiene a tutto il Corpo della Chiesa lo manifesta e influisce su di esso . (IGLO 20). Essendo un'azione altamente liturgica e quindi ecclesiale «è da preferirsi la celebrazione comunitaria... alla celebrazione individuale e quasi privata» (SC 27) <br>
Quest'assemblea celebrante, meglio se sotto la presidenza di un Ministro, non compie dunque una recita di testi prestabiliti, ma è convocata per celebrare un evento di salvezza, l'incontro con Cristo che si fa trovare nei suoi Misteri! <br>
Non è dunque giusto scusarsi dicendo: anche se non vado a celebrare le Ore con la Comunità, basta che le reciti per conto mio. No! Le Ore sono una «preghiera corale» e per fare un coro bisogna cantare tutti insieme, nell'unica armonia che detta lo Spirito accordandoci al cantico dello Sposo e della Sposa. <br>
Un clima di festa e di gioia. <br>
Non possono essere tristi gli invitati quando lo Sposo è con loro. La presenza del Signore Risorto in mezzo all'assemblea deve creare quel senso di festa e di gioia tale da rendere ogni celebrazione un avvenimento pasquale. Che dire allora di certe preghiere che si trascinano con monotonia, con stanchezza, senza alcun entusiasmo interiore, senza quella gioia che dovrebbe derivare dal sentirsi in comunione con gli Angeli e con i Santi nel cantare le lodi del Signore? Per questo, come si dirà più avanti, è opportuno dare ampio spazio al canto nella celebrazione delle Ore quale espressione della gioia che sgorga da cuori in festa, traboccanti di fede per essere fatti degni di stare alla divina Presenza per cantare le sue lodi. <br>
Quale gioia, inoltre, nel sapere che l’adorazione, la lode e il ringraziamento sono assunti dalla voce di Cristo e acquistano una perfezione e una pienezza che ci permette di essere fin d'ora membri della Liturgia celeste. Le parole del Salmo, ad esempio, mentre esprimono il pentimento del cuore ci fanno assaporare la misericordia di Dio, mentre si fanno grido di supplica già ci pongono nelle mani ciò che si implora. <br>
Celebrazione, dunque, non semplice recita. 
</p>

<p>
Varietà dl celebrazioni. <br>
La nuova Liturgia delle Ore ha evitato volutamente di dare una forma rigida di celebrazione sia perché ha voluto rispettare la legittima creatività di ogni assemblea liturgica, sia per permettere che questa comunità si inserisca adeguatamente nel mistero celebrato nel corso dell'anno liturgico. Questa creativita però non deve diventare anarchia. Pur nella varietà delle celebrazioni, vi deve essere l'osservanza delle norme generali che permetta alla Liturgia delle Ore di mantenere la sua specifica caratteristica. Ad ogni modo, sia nelle piccole comunità, sia in assemblee composte da persone di diversa provenienza, si dovrà sempre stabilire in precedenza la modalità di celebrazione. Improvvisazione e creatività non vanno certo d'accordo. <br>
Per facilitare una corretta utilizzazione dei singoli elementi che compongono la Liturgia delle Ore, diamo qui una loro descrizione ed indichiamo anche alcune modalità di esecuzione. 
</p>

<p>
Varietà di elementi. <br>
La Liturgia delle Ore è composta da una varietà di elementi che vanno dalla acclamazione-invocazione, alla proclamazione, al canto, alla salmodia, all'inno. Per pregare bene con la varietà di queste formule, occorre conoscerne le caratteristiche. <br>
L'acclamazione-invocazione. <br>
Rientrano sotto questo genere espressivo le parti iniziali e conclusive della celebrazione (es. O Dio, vieni a salvarmi), gli Alleluia, gli Amen, i ritornelli delle invocazioni ed intercessioni. Data la loro forma breve, richiedono incisività di espressione e coralità di intervento Devono scuotere l’attenzione, immettere nella preghiera, fondere l’assemblea. La forma più adatta è dunque il canto che, come un pugno di lievito, fermenta tutto il resto <br>
L'inno. <br>
Trovandosi all'inizio di ogni celebrazione, l’inno ha lo scopo di creare il clima della celebrazione, di immettere nel mistero celebrato, di dare tono e colore, di suscitare gioia e letizia spirituale ( IGLO 42. 173). <br>
Anche l'Inno ha una sua natura musicale ed è quindi preferibile cantarlo. Attenzione però alla scelta degli Inni; è preferibile dare la preferenza a quelli proposti dalle Ore evitando quei canti «passe-partout» che non sono affatto adatti a quel tempo liturgico e a quella celebrazione. <br>
La lettura. <br>
Rientrano in questo genere le Letture della Scrittura e dei Padri, le Orazioni. Hanno lo scopo di dare un annuncio, di trasmettere un messaggio. Richiedono dunque una proclamazione solenne, con dizione chiara, con voce sufficientemente elevata capace di raggiungere tutta l'assemblea, con ritmo pacato che permette assimilazione, con enfasi e gioia come si addice ad un lieto annuncio. <br>
E' evidente che tutte queste qualità si acquistano con esercizio e preparazione. Il rispetto per la Parola di Dio esige di prepararsi sempre prima della proclamazione delle letture. <br>
La stessa cosa si può dire delle Orazioni. Queste, però, possono essere anche cantate, in certe solennità, od anche « cantillate » cioè proclamate con tono elevato che sta tra il canto e il parlato. <br>
Il responsorio. <br>
E' strettamente legato alla lettura; se nella lettura è Dio che parla, nel responsorio è l'assemblea che risponde. Essendo una risposta, necessita di essere preceduto da un minimo di riflessione. Pertanto è consigliabile di creare uno spazio di silenzio prima del responsorio (cf IGLO 202). Il responsorio diventerà allora un grido di riconoscenza e di lode che permetterà alla Parola di Dio di penetrare più profondamente nella nostra vita. <br>
Per questi motivi è preferibile che il responsorio sia cantato. <br>
La salmodia. <br>
I Salmi costituiscono la parte più caratteristica e predominante della Liturgia delle Ore, e sono anche l'elemento che richiede maggiore attenzione nella celebrazione. Per pregare correttamente i Salmi occorre tener presente la loro costituzione: « I salmi non sono letture, né preghiere scritte in prosa ma poemi di lode. Quindi anche se talvolta fossero stati eseguiti come letture, tuttavia in ragione del loro genere letterario, giustamente furono detti dagli ebrei “Tehillim”, cioè “cantici di lode” e dai greci “psalmoi” cioè cantici da eseguire al suono del salterio (IGLO 103). <br>
Essendo dunque composizioni poetico-musicali, i Salmi sono strettamente connessi con la musica e con il canto. Senza tuttavia dimenticare che il canto ha la funzione di mettere in rilievo il testo: non deve dunque prevalere, ma servire. <br>
Tenuto conto di questo loro « genere letterario», i Salmi possono essere pregati secondo alcune modalità: <br>
recita continua di un solista: l’assemblea ascolta in silenzio. Si richiede capacità di proclamazione c scelta dei Salmi adeguati (ad es. i Salmi didattici o i salmi storici posti di preferenza nell'Ufficio delle letture); <br>
recita continua collettiva: due cori si alternano nel proclamare i versetti. Questi versetti, nell'edizione italiana, sono generalmente raggruppati in quartine quasi ad indicare che la unità di preghiera è costituita dai due stichi messi insieme. Si suppone infatti che il passaggio troppo frequente da un coro all'altro ad ogni singolo stico sia troppo incalzante e quindi rischi di soffocare il respiro della preghiera personale. Per questo stesso motivo, seguendo l'antica tradizione monastica, è anche consigliabile che tra un coro e l'altro il passaggio non sia immediato e precipitoso, ma si lasci piuttosto un abbondante respiro senza tuttavia perdere il ritmo della preghiera; <br>
recita responsoriale: al solista o alla scola che proclamano le strofe del salmo, risponde l'assemblea con una antifona-ritornello dopo un certo numero di strofe. Ha il vantaggio di combinare le due forme precedenti: concilia l'ascolto contemplativo e l’intervento attivo (soprattutto in grandi assemblee, con un ritornello di facile esecuzione). 
</p>

<p>
Il canto del Salmi. <br>
Occorre riaffermare che il canto dovrebbe essere la forma ordinaria di pregare i Salmi. Realisticamente bisogna riconoscere, però, che non sempre è possibile osservare questa regola ottimale. Si dovrà allora ricercare un certo equilibrio all'interno delle comunità tenendo conto sia dei tempi liturgici, sia delle esigenze pastorali in cui la comunità si trova. <br>
Per essere in grado di fare una scelta ragionata, è necessario avere idee chiare sul valore del canto nella preghiera dei Salmi. <br>
«Il canto non si deve considerare come un certo ornamento che si aggiunge alla preghiera quasi dall’esterno ma piuttosto come qualcosa che scaturisce dal profondo dell’anima che prega e loda Dio e manifesta in modo pieno e perfetto il carattere comunitario del culto cristiano» (IGLO 270 ) . <br>
«É risaputo che i Salmi sono strettamente connessi con la musica; lo dimostra la tradizione sia giudaica che cristiana. In verità alla piena comprensione di molti Salmi contribuisce non poco il fatto che essi vengano cantati o almeno siano sempre considerati in questa luce poetica e musicale» (IGLO 278). <br>
Il canto, dunque, non è un semplice abbellimento della preghiera, ma una sua esigenza interiore, una manifestazione più intensa della lode e dell’amore di colui che prega. Con s. Agostino si può ripetere: «il cantare è proprio di chi ama; e già dall'antichità si formò il detto: «Chi canta bene prega due volte». <br>
Coloro che si radunano in preghiera nell'attesa del loro Signore, sono esortati dall'Apostolo a cantare insieme Salmi, inni e cantici spirituali (cf Col 3,16). <br>
Nel pregare i Salmi si dia dunque grande importanza al canto, tenendo ovviamente conto della capacità di ciascuna comunità e del debito equilibrio tra le parti da cantare. <br>
A questo proposito si possono suggerire alcuni criteri operativi: <br>
Esecuzioni differenziate. <br>
Non è necessario cantare sempre e tutto: si deve tener conto dei tempi, delle persone, dei testi da cantare. Un indiscriminato livellamento delle parti e dei toni, ucciderebbe lo spirito della preghiera. Ogni parte dell’ufficio va pregata secondo il suo stile più appropriato. Una esecuzione variata può essere anche un'esigenza psicologica per tener più desta l'attenzione, l'interesse, il gusto e, conseguentemente, la qualità della preghiera e dei suoi benefici. <br>
Varietà di esecuzione, ad esempio, può significare alternanza tra parlato e cantato; fra solista e assemblea; fra due cori della stessa assemblea; fra monodia e polifonia; fra le differenti possibilità dei toni melodici. <br>
Varietà di ministeri. <br>
La preghiera delle Ore deve fare spazio ai seguenti ministeri: il salmista (che canta o proclama un salmo), il lettore (che proclama le letture), il coro (che esegue, eventualmente, anche brani a più voci cui si unisce l'assemblea con un ritornello di facile esecuzione), i suonatori di strumenti musicali ( oltre l'organo o l'armonium, sono possibili anche altri strumenti secondo le varie culture). <br>
Gradualità. <br>
Non si può pretendere che una comunità raggiunga subito l'ottimo della celebrazione. Senza indulgere a pigrizie, si dovrà tuttavia attendere i necessari tempi di maturazione secondo la legge della gradualità: « Anche se la celebrazione tutta in canto è la più raccomandabile sempre,... tuttavia in alcuni casi si potrà seguire utilmente il criterio della gradualità... (seguendo) il principio della solennizzazione progressiva che ammette vari gradi intermedi tra l’Ufficio cantato integralmente e la semplice recita di tutte le parti » ( IGLO 273 ) 
</p>

<p>
Il sacro silenzio. <br>
Non va dimenticato che tra gli elementi costitutivi della Liturgia delle Ore c'è anche quello di « osservare a suo tempo il sacro silenzio» (IGLO 201). <br>
I motivi principali per cui si deve osservare il silenzio nella Liturgia delle Ore, come in ogni liturgia, sono: <br>
- favorire la risonanza della lettura o della preghiera nell'animo; <br>
- permettere alla Parola di Dio di penetrare più profondamente nella nostra vita per essere assimilata vitalmente; <br>
- favorire la sintonizzazione con la preghiera di Cristo e della Chiesa; <br>
- preparare ad una partecipazione più intensa ai testi e alle azioni che seguiranno; <br>
- permettere di accogliere nei cuori la piena risonanza della voce dello Spirito; <br>
- facilitare una maggiore personalizzazione della preghiera. <br>
Il silenzio è dunque un valore attivo e non semplice assenza di suoni! Esso deve scavare nei cuori una fame, «una capacità di Dio». Per questo è stato scritto: il silenzio talvolta è tacere, sempre è ascoltare; non e una evasione, ma un raccogliere noi stessi in Dio. <br>
La stessa Istruzione generale (IGLO 202)prevede questi momenti di silenzio: <br>
<ul>
<li>dopo i singoli Salmi, appena ripetuta l'antifona e specialmente se, dopo il silenzio, si aggiunge l'orazione salmica (cf IGLO 112); </li>
<li>dopo le letture, sia brevi che lunghe, e precisamente prima o dopo il responsorio; </li>
</ul>
«Si deve pero evitare di introdurre momenti di silenzio che potrebbero deformare la struttura dell’Ufficio o recare molestia o fastidio ai partecipanti» (IGLO 202) <br>
Regola saggissima, tenuto conto che la preghiera in assemblea deve pur avere un suo « ritmo» da non interrompere frequentemente, lasciando invece alla preghiera individuale una più ampia possibilità di fermarsi nella meditazione di qualche formula che stimoli gli affetti dello spirito, senza che l'Ufficio perda per questo la sua caratteristica di preghiera pubblica (cf IGLO 203). <br>
La recita non diventi quindi una lagna, sottraendole quel carattere gioioso, solenne, ritmato, che prevede una globale armonia tra parlato, cantato, recitato, silenzio. 
</p>

<p>
Gli atteggiamenti del corpo. <br>
Pregando i Salmi riceviamo spesso l'invito del salmista a lodare Dio con la danza (Sal 86 7; 149,3; 150,4), ad applaudire battendo le mani (Sal 46,1), ad alzare le mani (Sal 62 5; 76 3; 87,10), a prostrarsi davanti al Signore (Sal 28 2; 131,7), ecc. <br>
Generalmente, però, non attuiamo mai questo invito e ce ne restiamo ben fermi ed immobili nel nostro « raccoglimento». <br>
Non va invece dimenticato che coloro che si riuniscono per la preghiera sono persone vive, che si esprimono ed agiscono non come automi, ma come persone coscienti della loro libera adesione all'incontro orante con Cristo presente nella sua Chiesa. <br>
I gesti e l’atteggiamento esteriore del corpo devono dunque essere l’espressione di un impulso interiore; devono essere sostenuti, animati, giustificati dalla dinamica spirituale, senza indulgere a formalismo o ad ostentazione. La loro esecuzione sarà tanto più degna di Dio quanto più sarà illuminata e riscaldata dallo spirito interiore di preghiera. <br>
I principali gesti previsti dalla Liturgia delle Ore sono: <br>
- stare in piedi: introduzioni, inni, cantici evangelici, preci, orazioni; <br>
- stare seduti: durante le letture ed i relativi responsori; durante la salmodia (si consiglia di sedersi già prima dell'antifona, lasciando eventualmente che rimanga in piedi chi proclama l'antifona; questo per evitare di compiere movimenti mentre si esegue un canto o si recita una formula); nulla però vieta che si stia in piedi durante il canto di alcuni salmi; <br>
- segni di croce: all'inizio delle Ore e prima dei canti evangelici. <br>
Oltre a questi gesti principali già previsti dalla Liturgia, non andrebbe trascurata tutta un'altra gamma di gestualità che potrebbe comprendere l'inchino profondo alle dossologie (gloria...), le mani alzate al Padre nostro come nella Messa, il battere le mani in certi salmi cantati con un ritmo appropriato. <br>
In altre parole: non possiamo mettere da parte il nostro corpo durante la preghiera, ma dovremmo piuttosto coinvolgerlo in una totale collaborazione con il nostro spirito in modo che tutte le forze che sono in noi diano lode al Signore e cantino la sua gloria. <br>
Come già dicevamo a proposito del silenzio, anche per i gesti e gli atteggiamenti del corpo si richiede equilibrio e buon senso. <br>
Si ricordi allora che: <br>
<ul>
<li>la comunione esterna dei gesti è espressione della comunione interiore dei cuori; </li>
<li>rinuncio volentieri ad un mio gusto per unirmi all'armonia dell'assemblea; </li>
<li>fare il contrario degli altri non è manifestare la propria personalità ma piuttosto il proprio individualismo (lo stesso dicasi per chi corre troppo o va troppo lento nella recita dei salmi ); </li>
<li>rimanderò ai momenti di preghiera personale l'attuazione di quei gesti che non fossero serenamente accolti da tutta la comunità. </li>
</ul>
</p>

<p>
Ritualità e solennità. <br>
La Istruzione generale sulla Liturgia delle Ore non ci offre elementi specifici circa l'aspetto rituale della celebrazione. Troviamo queste indicazioni: <br>
- le vesti liturgiche: il sacerdote o il diacono che presiedono la celebrazione possono indossare la stola sopra il camice o la cotta; il sacerdote può indossare anche il piviale (IGLO 255). <br>
- l’incenso: si può usare per incensare l'altare, il sacerdote e il popolo mentre si esegue alle Lodi mattutine e ai Vespri il cantico evangelico (IGLO 261); aiuta a percepire il significato di «sacrificio della lode» tipico della Liturgia delle Ore: « Salga la mia preghiera come incenso davanti a te; l’elevazione delle mie mani come il sacrificio della sera» (Sal 141,2). <br>
- le candele accese: non vengono nominate (e quindi richieste); non va tuttavia dimenticato che l'uso dei lumi nella liturgia oraria (come in quella eucaristica, è stato sempre segno di onore, di decoro, di festosità, di gioia, di solennità, in quanto simbolo di Cristo luce divina, sole che sorge dall'alto per illuminare coloro che sono nelle tenebre e nell'ombra della morte (cf il cantico del Benedictus) E' dunque più che opportuno accendere i lumi durante la celebrazione delle Ore: per assonanza con il cero pasquale indicheranno la presenza del Cristo Risorto in mezzo all'assemblea dei suoi discepoli che lo attendono con le lampade accese (cf Lc 12,35; Mt 25,1-8). <br>
Il concetto di ritualità richiama necessariamente quello di solennità. Dobbiamo dunque chiederci: quando è che una celebrazione è solenne? Come rendere solenne una celebrazione? Qualcuno, almeno in passato, calcolava la solennità in rapporto al numero di lampade accese, al numero di fiori sull'altare, ecc. E' evidente che questo e un metro di misura molto corto. La vera solennità di una celebrazione non è data tanto dagli elementi esterni, quanto piuttosto dal grado di partecipazione attiva-piena-consapevole (cf SC 14) di coloro che prendono parte alla celebrazione. Un secondo criterio è questo: la solennità è data dalla completa utilizzazione di tutti gli elementi celebrativi messi a disposizione dalla liturgia. In una parola: tutto il rito, tutta la persona, valorizzati in pienezza, danno il vero concetto di solennità. Le luci ed i fiori da soli, sarebbero solo coreografia per gli occhi. Acquistano un senso solo se ad essi si uniscono persone che autenticamente pregano con tutte le possibilità messe a disposizione dai testi e dal rito. Ad esempio: una liturgia cantata, sarà certamente più solenne di una recitata. Il rispetto degli spazi di silenzio, la presidenza di un ministro, la corretta esecuzione dei toni musicali, la distribuzione dei servizi, ecc. sono un evidente elemento di solennità che nasce dalla verità del rito e non da una semplice aggiunta di elementi esteriori. Meglio gli uni e gli altri, ma non gli uni senza gli altri! 
</p>

<p>
Alcuni rischi da evitare. <br>
Lo zelo per la casa del Signore non deve avere limiti. Può accadere, però, che col pretesto dello zelo si annidino possibili rischi, come: <br>
- rubricismo: è il rischio che corrono coloro che ricercano la lettera senza prima essersi impadroniti dello spirito. Le rubriche sono un aiuto, non il fine della preghiera. Le rubriche devono aiutare le persone non soffocarle. Il rubricismo impedisce di assumere forme nuove capaci di « essere segno e testimonianza di comunità piene di vita e di freschezza» (IGLO 273) e riduce la liturgia « ad un bel monumento dell’età passata da conservare intatto per l’ammirazione degli intenditori; <br>
- estetismo: è la ricerca esasperata della novità, dell’originalità; è il voler cambiare sempre, ad ogni costo. Così facendo, molti fedeli sono esclusi dalla partecipazione perché fanno appena in tempo ad imparare un canto che subito viene cambiato; oppure vengono eseguiti canti così ricercati che solo pochi possono apprendere, mentre gli altri sono costretti ad ascoltare. Il bello deve essere anche utile. Dal lato opposto va pure evitata la sciatteria, la mancanza di entusiasmo, la svogliatezza, il meccanismo dei gesti e delle parole, la fissità delle abitudini... La liturgia deve essere sempre giovane, sempre aperta a tutto quanto può favorire l'autentica partecipazione alla preghiera; <br>
- l’attivismo: è l'eccessiva preoccupazione per ciò che si deve fare e finisce per distrarre da ciò che si deve dire E' la confusione tra animazione dell'assemblea, sempre da ricercare ed utile, e la teatralità di certe celebrazioni svuotate del loro carattere mistico, contemplativo, aperto all'azione preminente dello Spirito. Se la celebrazione è ben preparata in anticipo, non ci sarà bisogno di tanta gente che si dimena con gesti inutili e goffi per guidare l'assemblea o interviene continuamente con parole dell'uomo che finiscono per indebolire la unicità e preminenza della Parola di Dio. <br>
Rifuggendo sia dall’improvvisazione incompetente, sia del freddo rubricismo, ricordiamo una saggia indicazione dell'Istruzione che dice: « Quel che conta più di tutto è che la celebrazione non si leghi a schemi rigidi e artificiosi, non obbedisca solo a norme puramente formali, ma risponda allo spirito autentico dell’azione che si compie. Il primo scopo da raggiungere è infatti quello di formare gli animi all’amore per la preghiera genuina della Chiesa e di rendere gioiosa la celebrazione della lode di Dio» (IGLO 279). <br>
Di san Francesco è stato scritto che: Più che recitare preghiere, lui stesso, con tutta la sua vita era diventato preghiera. Sia, questo, un augurio anche per tutti noi. Può esserci di aiuto questo bel testo di Eusebio di Cesarea (265-339): <br>
«Gli Ebrei eseguivano inni con l’accompagnamento di strumenti musicali quali i salteri e le cetre. Noi cristiani invece eseguiamo il nostro inno con un salterio vivo e una cetra animata. Infatti il canto corale del popolo di Cristo ha il potere di divenire più gradito a Dio di qualsiasi strumento musicale. Con la salmodia in tutta la Chiesa di Dio noi eseguiamo un canto fuso nell’unità della mente, del cuore, della fede, della pietà, dei sentimenti e della voce. <br>
Noi ci serviamo della salmodia e di codeste cetre spirituali perché ce lo ha insegnato l’Apostolo quando ha detto: con salmi e cantici e inni spirituali. Secondo un’altra maniera di vedere, per cetra può essere inteso tutto il corpo nel quale attraverso i movimenti e le attività l’anima eleva a Dio un inno confacente. <br>
Il salterio dalle dieci corde è il culto che lo Spirito Santo presta attraverso i cinque sensi del corpo e le cinque potenze dell’anima E’ ciò che vuol intendere s. Paolo quando dice: Salmeggerò con lo spirito e salmeggerò con la mente (1 Cor 14,15) quasi che la mente abbia anch’essa i suoi movimenti con i quali far agire il corpo ed anche lo spirito abbia i propri impulsi con i quali muova l’anima» (Eusebio, Esposit. in ps. 91). 
</p>

<p>
CONCLUSIONE <br>
Gesù Cristo prega per noi, prega in noi, <br>
è pregato da noi <br>
«Dio non poteva elargire agli uomini un dono più grande di questo: costituire loro capo lo stesso suo Verbo, per mezzo del quale creò l'universo. Ci unì a lui come membra, in modo che egli fosse Figlio di Dio e figlio dell'uomo, unico Dio con il Padre, un medesimo uomo con gli uomini. <br>
Di conseguenza, quando rivolgiamo a Dio la nostra preghiera, non dobbiamo separare da lui il Figlio, e quando prega il corpo del Figlio, esso non deve considerarsi come staccato dal capo. In tal modo la stessa persona, cioè l'unico Salvatore del corpo, il Signore nostro Gesù Cristo, Figlio di Dio, sarà colui che prega per noi, prega in noi, è pregato da noi. <br>
Prega per noi come nostro sacerdote, prega in noi come nostro capo, è pregato da noi come nostro Dio. <br>
Riconosciamo, quindi, sia le nostre voci in lui, come pure la sua voce in noi. E quando, specialmente nelle profezie, troviamo qualche cosa che suona umiliazione, nei riguardi del Signore Gesù Cristo, e perciò non ci sembra degna di Dio, non dobbiamo temere di attribuirla a lui, che non ha esitato a unirsi a noi, pur essendo il padrone di tutta la creazione, perché per mezzo di lui sono state fatte tutte le creature. <br>
Perciò noi guardiamo alla sua grandezza divina quando sentiamo proclamare: “In principio era il Verbo, e il Verbo era presso Dio e il Verbo era Dio. Egli era in principio presso Dio: tutto è stato fatto per mezzo di Lui e senza di Lui niente è stato fatto” (Gv 1, 1-3). In questo passo ci è dato di contemplare la divinità del Figlio di Dio, tanto eccelsa e sublime da sorpassare ogni più nobile Creatura. <br>
In altri passi della Scrittura, invece, sentiamo che egli geme, prega, dà lode a Dio. Ebbene ci è difficile attribuire a lui queste parole. La nostra mente stenta a discendere immediatamente dalla contemplazione della sua divinità al suo stato di profondo abbassamento. Temiamo quasi di offendere Cristo, se riferiamo le parole che egli dice alla sua umanità. Prima rivolgevamo a lui la nostra supplica, pregandolo come Dio. Rimaniamo perciò perplessi davanti a quelle espressioni e ci verrebbe fatto di cambiarle. Ma nella Scrittura non si incontra se non ciò che gli si addice e che non permette di falsare la sua identità. <br>
Si desti dunque il nostro animo e resti saldo nella sua fede. Tenga presente che colui che poco prima contemplava nella sua natura di Dio, ha assunto la natura di servo. E’ divenuto simile agli uomini, e “apparso in forma umana, umiliò se stesso, facendosi obbediente fino alla morte”» (Fil 2, 7-8). Inoltre ha voluto far sue, mentre pendeva dalla croce, le parole del salmo: “Dio mio, Dio mio, perché mi hai abbandonato?” (Sal 21, 1). <br>
E’ pregato dunque per la sua natura divina, prega nella natura di servo. Troviamo là il creatore, qui colui che è creato. Lui immutato assume la creatura, che doveva essere mutata, e fa di noi con sé medesimo un solo uomo: capo e corpo. <br>
Perciò noi preghiamo lui, per mezzo di lui e in lui; diciamo con lui ed egli dice con noi» (S. Agostino, Commento sui salmi. Sal 85,1; in Mercoledì V di Quaresima). 
</p>

<p>
BIBLIOGRAFIA <br>
 AA.VV., Liturgia delle Ore, Documenti ufficiali e studi, LDC, Torino1972. <br>
AA.VV., Liturgia delle Ore. Tempo e rito (XXII Sett. di studio A.P.L. 1993), EDB 1994. <br>
BIANCHI E., Introduzione ai Salmi, Gribaudi, Torino 1974. <br>
MAGRASSI M., Sacrificio di lode, Ancora, Milano 1973. <br>
RAFFA V., La liturgia delle ore, Morcelliana, Brascia 1959 <br>
RAFFA V., La nuova Liturgia delle Ore. Presentazione storica, teologica e pastorale, OR, Mlano 1972. <br>
RAFFA V., Liturgia delle Ore, in SARTORE D., TRIACCA A.M. (a cura di), Nuovo Dizionario di Liturgia, EP, Roma 1983, pp. 753-776. <br>
RINAUDO S., I Salmi preghiera di Cristo e della Chiesa, LDC, Leumann (TO) 1979 <br>
TAFT R., La liturgia delle ore in oriente e in occidente, EP, Cinisello Balsamo 1988. 
</p>

<p>
www.maranatha.it 
</p>


<hr>

<p>
 TE DEUM<br>
Noi ti lodiamo, Dio *<br>
ti proclamiamo Signore.<br>
O eterno Padre, *<br>
tutta la terra ti adora.
</p>

<p>
A te cantano gli angeli *<br>
e tutte le potenze dei cieli:<br>
Santo, Santo, Santo *<br>
il Signore Dio dell'universo.
</p>

<p>
I cieli e la terra *<br>
sono pieni della tua gloria.<br>
Ti acclama il coro degli apostoli *<br>
e la candida schiera dei martiri;
</p>

<p>
le voci dei profeti si uniscono nella tua lode; *<br>
la santa Chiesa proclama la tua gloria,<br>
adora il tuo unico figlio, *<br>
e lo Spirito Santo Paraclito.
</p>

<p>
O Cristo, re della gloria, *<br>
eterno Figlio del Padre,<br>
tu nascesti dalla Vergine Madre *<br>
per la salvezza dell'uomo.
</p>

<p>
Vincitore della morte, *<br>
hai aperto ai credenti il regno dei cieli.<br>
Tu siedi alla destra di Dio, nella gloria del Padre. *<br>
Verrai a giudicare il mondo alla fine dei tempi.
</p>

<p>
Soccorri i tuoi figli, Signore, *<br>
che hai redento col tuo sangue prezioso.<br>
Accoglici nella tua gloria *<br>
nell'assemblea dei santi.
</p>

<p>
Salva il tuo popolo, Signore, *<br>
guida e proteggi i tuoi figli.<br>
Ogni giorno ti benediciamo, *<br>
lodiamo il tuo nome per sempre.
</p>

<p>
Degnati oggi, Signore, *<br>
di custodirci senza peccato.<br>
Sia sempre con noi la tua misericordia: *<br>
in te abbiamo sperato.
</p>

<p>
Pietà di noi, Signore, *<br>
pietà di noi.<br>
Tu sei la nostra speranza, *<br>
non saremo confusi in eterno.
</p>

<p>
TE DEUM <br>
Te Deum laudámus: * te Dóminum confitémur.<br>
Te ætérnum Patrem, * omnis terra venerátur.<br>
Tibi omnes ángeli, *<br>
tibi cæli et univérsæ potestátes:<br>
tibi chérubim et séraphim *<br>
incessábili voce proclamant:
</p>

<p>
Sanctus, * Sanctus, * Sanctus *<br>
Dóminus Deus Sábaoth.<br>
Pleni sunt cæli et terra * maiestátis glóriæ tuae.<br>
Te gloriósus * Apostolórum chorus,<br>
te prophetárum * laudábilis númerus,<br>
te mártyrum candidátus * laudat exércitus.<br>
Te per orbem terrárum *<br>
sancta confitétur Ecclésia,<br>
Patrem * imménsæ maiestátis;<br>
venerándum tuum verum * et únicum Fílium;<br>
Sanctum quoque * Paráclitum Spíritum.
</p>

<p>
Tu rex glóriæ, * Christe.<br>
Tu Patris * sempitérnus es Filius.<br>
Tu, ad liberándum susceptúrus hóminem, *<br>
non horruísti Virginis úterum.<br>
Tu, devícto mortis acúleo, *<br>
aperuísti credéntibus regna cælórum.<br>
Tu ad déxteram Dei sedes, * in glória Patris.<br>
Iudex créderis * esse ventúrus.<br>
Te ergo, quæsumus, tuis fámulis súbveni, *<br>
quos pretióso sánguine redemísti.<br>
ætérna fac cum sanctis tuis * in glória numerári.
</p>

<p>
Salvum fac pópulum tuum, Dómine, *<br>
et bénedic hereditáti tuæ.<br>
Et rege eos, * et extólle illos usque in ætérnum.<br>
Per síngulos dies * benedícimus te;<br>
et laudámus nomen tuum in sæculum, *<br>
et in sæculum sæculi.<br>
Dignáre, Dómine, die isto *<br>
sine peccáto nos custodíre.<br>
Miserére nostri, Dómine, * miserére nostri.<br>
Fiat misericórdia tua, Dómine, super nos, *<br>
quemádmodum sperávimus in te.<br>
In te, Dómine, sperávi: *<br>
non confúndar in ætérnum.
</p>


        <span class="backlinks">
            <hr class='footnotes'>
            <b>Backlinks:</b>
            <br />
            <a href='file:///C:/MYZAPP/PRAXIS/Salterio.html'>KYRIE:Salterio</a>
            
        </span>
        
</div>

<div id="links" style="visibility:hidden">
<ul>
<li><a href="file:///C:/MYZAPP/PRAXIS/Salterio.html" title="Salterio" class="page">Salterio</a>
<ul>
<li><b>0-INFO</b></li>
<li><a href="./1-INVITATORIO.html" title="1-INVITATORIO" class="page">1-INVITATORIO</a></li>
<li><a href="./2-MEDIA.html" title="2-MEDIA" class="page">2-MEDIA</a></li>
<li><a href="./3-SETTIMANA1.html" title="3-SETTIMANA1" class="page">3-SETTIMANA1</a></li>
<li><a href="./3-SETTIMANA2.html" title="3-SETTIMANA2" class="page">3-SETTIMANA2</a></li>
<li><a href="./3-SETTIMANA3.html" title="3-SETTIMANA3" class="page">3-SETTIMANA3</a></li>
<li><a href="./3-SETTIMANA4.html" title="3-SETTIMANA4" class="page">3-SETTIMANA4</a></li>
<li><a href="./4-COMPIETA.html" title="4-COMPIETA" class="page">4-COMPIETA</a></li>
<li><a href="./PSALMUS-001.html" title="PSALMUS-001" class="page">PSALMUS-001</a></li>
<li><a href="./PSALMUS-002.html" title="PSALMUS-002" class="page">PSALMUS-002</a></li>
<li><a href="./PSALMUS-003.html" title="PSALMUS-003" class="page">PSALMUS-003</a></li>
<li><a href="./PSALMUS-004.html" title="PSALMUS-004" class="page">PSALMUS-004</a></li>
<li><a href="./PSALMUS-005.html" title="PSALMUS-005" class="page">PSALMUS-005</a></li>
<li><a href="./PSALMUS-006--------.html" title="PSALMUS-006--------" class="page">PSALMUS-006--------</a></li>
<li><a href="./PSALMUS-007.html" title="PSALMUS-007" class="page">PSALMUS-007</a></li>
<li><a href="./PSALMUS-008.html" title="PSALMUS-008" class="page">PSALMUS-008</a></li>
<li><a href="./PSALMUS-009.html" title="PSALMUS-009" class="page">PSALMUS-009</a></li>
<li><a href="./PSALMUS-010.html" title="PSALMUS-010" class="page">PSALMUS-010</a></li>
<li><a href="./PSALMUS-011.html" title="PSALMUS-011" class="page">PSALMUS-011</a></li>
<li><a href="./PSALMUS-012.html" title="PSALMUS-012" class="page">PSALMUS-012</a></li>
<li><a href="./PSALMUS-013.html" title="PSALMUS-013" class="page">PSALMUS-013</a></li>
<li><a href="./PSALMUS-014.html" title="PSALMUS-014" class="page">PSALMUS-014</a></li>
<li><a href="./PSALMUS-015.html" title="PSALMUS-015" class="page">PSALMUS-015</a></li>
<li><a href="./PSALMUS-016.html" title="PSALMUS-016" class="page">PSALMUS-016</a></li>
<li><a href="./PSALMUS-017.html" title="PSALMUS-017" class="page">PSALMUS-017</a></li>
<li><a href="./PSALMUS-018.html" title="PSALMUS-018" class="page">PSALMUS-018</a></li>
<li><a href="./PSALMUS-019.html" title="PSALMUS-019" class="page">PSALMUS-019</a></li>
<li><a href="./PSALMUS-020.html" title="PSALMUS-020" class="page">PSALMUS-020</a></li>
<li><a href="./PSALMUS-021.html" title="PSALMUS-021" class="page">PSALMUS-021</a></li>
<li><a href="./PSALMUS-022.html" title="PSALMUS-022" class="page">PSALMUS-022</a></li>
<li><a href="./PSALMUS-023.html" title="PSALMUS-023" class="page">PSALMUS-023</a></li>
<li><a href="./PSALMUS-024.html" title="PSALMUS-024" class="page">PSALMUS-024</a></li>
<li><a href="./PSALMUS-025.html" title="PSALMUS-025" class="page">PSALMUS-025</a></li>
<li><a href="./PSALMUS-026.html" title="PSALMUS-026" class="page">PSALMUS-026</a></li>
<li><a href="./PSALMUS-027.html" title="PSALMUS-027" class="page">PSALMUS-027</a></li>
<li><a href="./PSALMUS-028.html" title="PSALMUS-028" class="page">PSALMUS-028</a></li>
<li><a href="./PSALMUS-029.html" title="PSALMUS-029" class="page">PSALMUS-029</a></li>
<li><a href="./PSALMUS-030.html" title="PSALMUS-030" class="page">PSALMUS-030</a></li>
<li><a href="./PSALMUS-031.html" title="PSALMUS-031" class="page">PSALMUS-031</a></li>
<li><a href="./PSALMUS-032.html" title="PSALMUS-032" class="page">PSALMUS-032</a></li>
<li><a href="./PSALMUS-033.html" title="PSALMUS-033" class="page">PSALMUS-033</a></li>
<li><a href="./PSALMUS-034.html" title="PSALMUS-034" class="page">PSALMUS-034</a></li>
<li><a href="./PSALMUS-035.html" title="PSALMUS-035" class="page">PSALMUS-035</a></li>
<li><a href="./PSALMUS-036.html" title="PSALMUS-036" class="page">PSALMUS-036</a></li>
<li><a href="./PSALMUS-037.html" title="PSALMUS-037" class="page">PSALMUS-037</a></li>
<li><a href="./PSALMUS-038.html" title="PSALMUS-038" class="page">PSALMUS-038</a></li>
<li><a href="./PSALMUS-039.html" title="PSALMUS-039" class="page">PSALMUS-039</a></li>
<li><a href="./PSALMUS-040-----.html" title="PSALMUS-040-----" class="page">PSALMUS-040-----</a></li>
<li><a href="./PSALMUS-041.html" title="PSALMUS-041" class="page">PSALMUS-041</a></li>
<li><a href="./PSALMUS-042.html" title="PSALMUS-042" class="page">PSALMUS-042</a></li>
<li><a href="./PSALMUS-043.html" title="PSALMUS-043" class="page">PSALMUS-043</a></li>
<li><a href="./PSALMUS-044.html" title="PSALMUS-044" class="page">PSALMUS-044</a></li>
<li><a href="./PSALMUS-045.html" title="PSALMUS-045" class="page">PSALMUS-045</a></li>
<li><a href="./PSALMUS-046.html" title="PSALMUS-046" class="page">PSALMUS-046</a></li>
<li><a href="./PSALMUS-047.html" title="PSALMUS-047" class="page">PSALMUS-047</a></li>
<li><a href="./PSALMUS-048.html" title="PSALMUS-048" class="page">PSALMUS-048</a></li>
<li><a href="./PSALMUS-049.html" title="PSALMUS-049" class="page">PSALMUS-049</a></li>
<li><a href="./PSALMUS-050.html" title="PSALMUS-050" class="page">PSALMUS-050</a></li>
<li><a href="./PSALMUS-051.html" title="PSALMUS-051" class="page">PSALMUS-051</a></li>
<li><a href="./PSALMUS-052.html" title="PSALMUS-052" class="page">PSALMUS-052</a></li>
<li><a href="./PSALMUS-053.html" title="PSALMUS-053" class="page">PSALMUS-053</a></li>
<li><a href="./PSALMUS-054.html" title="PSALMUS-054" class="page">PSALMUS-054</a></li>
<li><a href="./PSALMUS-055.html" title="PSALMUS-055" class="page">PSALMUS-055</a></li>
<li><a href="./PSALMUS-056.html" title="PSALMUS-056" class="page">PSALMUS-056</a></li>
<li><a href="./PSALMUS-057.html" title="PSALMUS-057" class="page">PSALMUS-057</a></li>
<li><a href="./PSALMUS-058.html" title="PSALMUS-058" class="page">PSALMUS-058</a></li>
<li><a href="./PSALMUS-059.html" title="PSALMUS-059" class="page">PSALMUS-059</a></li>
<li><a href="./PSALMUS-060.html" title="PSALMUS-060" class="page">PSALMUS-060</a></li>
<li><a href="./PSALMUS-061.html" title="PSALMUS-061" class="page">PSALMUS-061</a></li>
<li><a href="./PSALMUS-062.html" title="PSALMUS-062" class="page">PSALMUS-062</a></li>
<li><a href="./PSALMUS-063.html" title="PSALMUS-063" class="page">PSALMUS-063</a></li>
<li><a href="./PSALMUS-064.html" title="PSALMUS-064" class="page">PSALMUS-064</a></li>
<li><a href="./PSALMUS-065.html" title="PSALMUS-065" class="page">PSALMUS-065</a></li>
<li><a href="./PSALMUS-066.html" title="PSALMUS-066" class="page">PSALMUS-066</a></li>
<li><a href="./PSALMUS-067.html" title="PSALMUS-067" class="page">PSALMUS-067</a></li>
<li><a href="./PSALMUS-068.html" title="PSALMUS-068" class="page">PSALMUS-068</a></li>
<li><a href="./PSALMUS-069.html" title="PSALMUS-069" class="page">PSALMUS-069</a></li>
<li><a href="./PSALMUS-070.html" title="PSALMUS-070" class="page">PSALMUS-070</a></li>
<li><a href="./PSALMUS-071.html" title="PSALMUS-071" class="page">PSALMUS-071</a></li>
<li><a href="./PSALMUS-072.html" title="PSALMUS-072" class="page">PSALMUS-072</a></li>
<li><a href="./PSALMUS-073.html" title="PSALMUS-073" class="page">PSALMUS-073</a></li>
<li><a href="./PSALMUS-074.html" title="PSALMUS-074" class="page">PSALMUS-074</a></li>
<li><a href="./PSALMUS-075.html" title="PSALMUS-075" class="page">PSALMUS-075</a></li>
<li><a href="./PSALMUS-076.html" title="PSALMUS-076" class="page">PSALMUS-076</a></li>
<li><a href="./PSALMUS-077.html" title="PSALMUS-077" class="page">PSALMUS-077</a></li>
<li><a href="./PSALMUS-078.html" title="PSALMUS-078" class="page">PSALMUS-078</a></li>
<li><a href="./PSALMUS-079.html" title="PSALMUS-079" class="page">PSALMUS-079</a></li>
<li><a href="./PSALMUS-080.html" title="PSALMUS-080" class="page">PSALMUS-080</a></li>
<li><a href="./PSALMUS-081.html" title="PSALMUS-081" class="page">PSALMUS-081</a></li>
<li><a href="./PSALMUS-082.html" title="PSALMUS-082" class="page">PSALMUS-082</a></li>
<li><a href="./PSALMUS-083.html" title="PSALMUS-083" class="page">PSALMUS-083</a></li>
<li><a href="./PSALMUS-084.html" title="PSALMUS-084" class="page">PSALMUS-084</a></li>
<li><a href="./PSALMUS-085.html" title="PSALMUS-085" class="page">PSALMUS-085</a></li>
<li><a href="./PSALMUS-086.html" title="PSALMUS-086" class="page">PSALMUS-086</a></li>
<li><a href="./PSALMUS-087.html" title="PSALMUS-087" class="page">PSALMUS-087</a></li>
<li><a href="./PSALMUS-088.html" title="PSALMUS-088" class="page">PSALMUS-088</a></li>
<li><a href="./PSALMUS-089.html" title="PSALMUS-089" class="page">PSALMUS-089</a></li>
<li><a href="./PSALMUS-090.html" title="PSALMUS-090" class="page">PSALMUS-090</a></li>
<li><a href="./PSALMUS-091.html" title="PSALMUS-091" class="page">PSALMUS-091</a></li>
<li><a href="./PSALMUS-092.html" title="PSALMUS-092" class="page">PSALMUS-092</a></li>
<li><a href="./PSALMUS-093.html" title="PSALMUS-093" class="page">PSALMUS-093</a></li>
<li><a href="./PSALMUS-094.html" title="PSALMUS-094" class="page">PSALMUS-094</a></li>
<li><a href="./PSALMUS-095.html" title="PSALMUS-095" class="page">PSALMUS-095</a></li>
<li><a href="./PSALMUS-096.html" title="PSALMUS-096" class="page">PSALMUS-096</a></li>
<li><a href="./PSALMUS-097.html" title="PSALMUS-097" class="page">PSALMUS-097</a></li>
<li><a href="./PSALMUS-098.html" title="PSALMUS-098" class="page">PSALMUS-098</a></li>
<li><a href="./PSALMUS-099.html" title="PSALMUS-099" class="page">PSALMUS-099</a></li>
<li><a href="./PSALMUS-100.html" title="PSALMUS-100" class="page">PSALMUS-100</a></li>
<li><a href="./PSALMUS-101.html" title="PSALMUS-101" class="page">PSALMUS-101</a></li>
<li><a href="./PSALMUS-102.html" title="PSALMUS-102" class="page">PSALMUS-102</a></li>
<li><a href="./PSALMUS-103.html" title="PSALMUS-103" class="page">PSALMUS-103</a></li>
<li><a href="./PSALMUS-104.html" title="PSALMUS-104" class="page">PSALMUS-104</a></li>
<li><a href="./PSALMUS-105.html" title="PSALMUS-105" class="page">PSALMUS-105</a></li>
<li><a href="./PSALMUS-106.html" title="PSALMUS-106" class="page">PSALMUS-106</a></li>
<li><a href="./PSALMUS-107.html" title="PSALMUS-107" class="page">PSALMUS-107</a></li>
<li><a href="./PSALMUS-108.html" title="PSALMUS-108" class="page">PSALMUS-108</a></li>
<li><a href="./PSALMUS-109.html" title="PSALMUS-109" class="page">PSALMUS-109</a></li>
<li><a href="./PSALMUS-110.html" title="PSALMUS-110" class="page">PSALMUS-110</a></li>
<li><a href="./PSALMUS-111.html" title="PSALMUS-111" class="page">PSALMUS-111</a></li>
<li><a href="./PSALMUS-112.html" title="PSALMUS-112" class="page">PSALMUS-112</a></li>
<li><a href="./PSALMUS-113.html" title="PSALMUS-113" class="page">PSALMUS-113</a></li>
<li><a href="./PSALMUS-114.html" title="PSALMUS-114" class="page">PSALMUS-114</a></li>
<li><a href="./PSALMUS-115.html" title="PSALMUS-115" class="page">PSALMUS-115</a></li>
<li><a href="./PSALMUS-116.html" title="PSALMUS-116" class="page">PSALMUS-116</a></li>
<li><a href="./PSALMUS-117.html" title="PSALMUS-117" class="page">PSALMUS-117</a></li>
<li><a href="./PSALMUS-118.html" title="PSALMUS-118" class="page">PSALMUS-118</a></li>
<li><a href="./PSALMUS-119.html" title="PSALMUS-119" class="page">PSALMUS-119</a></li>
<li><a href="./PSALMUS-120.html" title="PSALMUS-120" class="page">PSALMUS-120</a></li>
<li><a href="./PSALMUS-120----.html" title="PSALMUS-120----" class="page">PSALMUS-120----</a></li>
<li><a href="./PSALMUS-121.html" title="PSALMUS-121" class="page">PSALMUS-121</a></li>
<li><a href="./PSALMUS-122.html" title="PSALMUS-122" class="page">PSALMUS-122</a></li>
<li><a href="./PSALMUS-123.html" title="PSALMUS-123" class="page">PSALMUS-123</a></li>
<li><a href="./PSALMUS-124.html" title="PSALMUS-124" class="page">PSALMUS-124</a></li>
<li><a href="./PSALMUS-125.html" title="PSALMUS-125" class="page">PSALMUS-125</a></li>
<li><a href="./PSALMUS-126.html" title="PSALMUS-126" class="page">PSALMUS-126</a></li>
<li><a href="./PSALMUS-127.html" title="PSALMUS-127" class="page">PSALMUS-127</a></li>
<li><a href="./PSALMUS-128.html" title="PSALMUS-128" class="page">PSALMUS-128</a></li>
<li><a href="./PSALMUS-129.html" title="PSALMUS-129" class="page">PSALMUS-129</a></li>
<li><a href="./PSALMUS-130.html" title="PSALMUS-130" class="page">PSALMUS-130</a></li>
<li><a href="./PSALMUS-131.html" title="PSALMUS-131" class="page">PSALMUS-131</a></li>
<li><a href="./PSALMUS-132.html" title="PSALMUS-132" class="page">PSALMUS-132</a></li>
<li><a href="./PSALMUS-133.html" title="PSALMUS-133" class="page">PSALMUS-133</a></li>
<li><a href="./PSALMUS-134.html" title="PSALMUS-134" class="page">PSALMUS-134</a></li>
<li><a href="./PSALMUS-135.html" title="PSALMUS-135" class="page">PSALMUS-135</a></li>
<li><a href="./PSALMUS-136.html" title="PSALMUS-136" class="page">PSALMUS-136</a></li>
<li><a href="./PSALMUS-137.html" title="PSALMUS-137" class="page">PSALMUS-137</a></li>
<li><a href="./PSALMUS-138.html" title="PSALMUS-138" class="page">PSALMUS-138</a></li>
<li><a href="./PSALMUS-139.html" title="PSALMUS-139" class="page">PSALMUS-139</a></li>
<li><a href="./PSALMUS-140.html" title="PSALMUS-140" class="page">PSALMUS-140</a></li>
<li><a href="./PSALMUS-141.html" title="PSALMUS-141" class="page">PSALMUS-141</a></li>
<li><a href="./PSALMUS-142.html" title="PSALMUS-142" class="page">PSALMUS-142</a></li>
<li><a href="./PSALMUS-143.html" title="PSALMUS-143" class="page">PSALMUS-143</a></li>
<li><a href="./PSALMUS-144.html" title="PSALMUS-144" class="page">PSALMUS-144</a></li>
<li><a href="./PSALMUS-145.html" title="PSALMUS-145" class="page">PSALMUS-145</a></li>
<li><a href="./PSALMUS-146.html" title="PSALMUS-146" class="page">PSALMUS-146</a></li>
<li><a href="./PSALMUS-147.html" title="PSALMUS-147" class="page">PSALMUS-147</a></li>
<li><a href="./PSALMUS-148.html" title="PSALMUS-148" class="page">PSALMUS-148</a></li>
<li><a href="./PSALMUS-149.html" title="PSALMUS-149" class="page">PSALMUS-149</a></li>
<li><a href="./PSALMUS-150.html" title="PSALMUS-150" class="page">PSALMUS-150</a></li>
<li><a href="./www.maranatha.it.html" title="www.maranatha.it" class="page">www.maranatha.it</a></li>
</ul></li>
</ul>

</div>

</div>
 
</body>
</html>
